<commentary>he keśava dhṛtamīnaśarīra | dhṛtaṃ mīnasya śarīraṃ yena sa tathā | tasya saṃbodhanam | he dhṛtamīnaśarīra | akhedaṃ yathā syāttathā tvaṃ vedaṃ dhṛtavānasi | kasmin | pralayapayodhijale | pralaye saṃvartakāle payodhirarṇavastasya jalaṃ tasmin | mahāpralayakāle parameśvaro vedaṃ svīkṛtya brahmāṇamutpādya tasmai prayacchati | yo brahmāṇaṃ vidadhāti pūrva yo 'sau vedāṃśca prahiṇoti tasmai | iti śrutiḥ | kiṃbhūtaṃ vedam | vihitavahitracaritram | vihitaṃ kṛtaṃ vahitrasyapotasya caritraṃ ācaritaṃ yena sa tathā | vahitraṃ sāgaratārakaṃ bhavati | vedo 'pi nityanaimittikakarmapratipādanadvāreṇa saṃsārasāgaratārako bhavatītyarthaḥ | jaganti īṣṭe niyamayatīti jagadīśaḥ | tasya saṃbodhanaṃ he jagadīśa | he hare smṛtaḥ san harati saṃsārakleśamiti hariḥ tasya saṃbodhanaṃ | he hare | tvaṃ jaya | svamāyayā śatrusaṃharaṇadvāreṇa svabhaktaparipālanena sarvotkṛṣṭo bhava |</commentary>

he keśava dhṛtakacchaparūpa |
