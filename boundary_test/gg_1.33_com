<commentary>punaḥ kiṃbhūte | mādhavikāparimalalalite | mādhavikāyāḥ kusumitavāsantyāḥ parimalo gandhaḥ tena lalitaḥ ramaṇīyaḥ tasmin | punaḥ kiṃbhūte | navamālatijātisugandhau | navā nūtanāśca tā mālatyaśca tāsāṃ jātiḥ prādurbhāvaḥ | janī prādurbhave ityasya jādeśe atipratyayaḥ | tathā śobhano gandho yasmin sa tathā athavā navamālikayā kāraṇabhūtayā puṣpaviśeṣeṇa atisugandhau | navā ca mālikā ceti tayā | punaḥ kiṃbhūte | mohanakāriṇi | mohanaṃ vaicityaṃ kartuṃ śīlamasyeti sa tathā tasmin | keṣāṃ | munimanasāmapi | munayo jitendriyāḥ vanavāsino vikārahīnāḥ nityanaimittikādivratācāravantasteṣāmapi | punaḥ kiṃbhūte | taruṇākāraṇabandhau | taruṇānāṃ yuvajanānāṃ akāraṇena upakāraṃ vinaiva bandhuḥ hitakārī kuṭumbasahāyaḥ kāmoddīpanatvāt |</commentary>

punaḥ kiṃbhūte | sphuradatimuktalatāparirambhaṇamukulitapulakitacūte | sphurantī puṣpavantī cāsau atimuktalatā ca vāsantī | tasyāḥ parirambhaṇaṃ kartari ṣaṣṭhī | tena mukulitaḥ pulakitaḥ romodgamaśca cūta āmravṛkṣo yatra sa tathā tasmin | kasmin sthāne harirviharati | vṛndāvanavipine | vṛndāvanākhyaṃ yadvipinaṃ vanaṃ tattasmin | punaḥ kiṃbhūte | parisaraparigatayamunājalapūte | parisare samīpe parigataṃ samantādgataṃ tacca tadyamunājalaṃ ca tena pūte pavitrībhūte tasmin |
