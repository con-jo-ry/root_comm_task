<commentary>he daivata iṣṭadeva | he vaidyakṛtya vaidyānāṃ kṛtyaṃ kāryaṃ yasmin sa tathā tasya sambodhanam | athavā | daivataṃ devavaidyayoḥ | tasya saṃbodhanam, he dhanvantare he upendra śrīkṛṣṇa vajrādapi dāruṇo 'si | niṣṭhuro 'si | yato vimuktabādhāṃ rādhāṃ na kuruṣe | kimbhūtām | smarāturām | smareṇa kandarpeṇa āturāṃ pīḍitām | kimbhūtām | tvadaṅgasaṅgāmṛtamātrasādhyām | tava aṅgaṃ śarīraṃ tasya saṅgaḥ sa eva amṛtam | tanmātreṇa sādhyāṃ rakṣaṇīyām | vṛttamapi upendravajrā |</commentary>

aho āścaryam | asyā rādhikāyāścetaḥ cittaṃ cirakālaṃ saṃbhrāmyati | samyak bhramati | kāsu | candanacandramaḥkamalinīcintāsu candanaṃ ca candramāśca kamalinī ca tāsāṃ cintā smaraṇaṃ satataṃ, tāsu | kimbhūtāyāḥ | kandarpajvarasaṃjvarākulatanoḥ kandarpasya jvaraḥ tena saṃjvarastāpaḥ tenākulā vyākulā tanuryasyāḥ sā tathā tasyāḥ | yadyevaṃ tahi kathaṃ na mriyata ityāha | kintu klāntivaśena glānivaśena kṣīṇā kathaṃ kathamapi atikaṣṭena prāṇiti jīvati | kiṃ kurvatī rahasi sthitā | ekaṃ tvāmeva prāṇavallabhaṃ dhyāyantī | kimbhūtam | śītalataram atiśayena śītalam |
