<commentary>punaḥ kimbhūtayā | prathamasamāgamalajjitayā | prathamaḥ ādyaścāsau samāgamo milanaṃ tena lajjitā tayā | kathambhūtam | anukūlaṃ vaśavartinam | kaiḥ | paṭucāṭuśataiḥ | paṭūni caturāṇi cāṭūni vacanāni | teṣāṃ śatāni taiḥ | punaḥ kimbhūtayā | mṛdumadhurasmitabhāṣitayā | mṛdu komalaṃ madhuraṃ karṇapeyam | smitena hāsyena yuktaṃ bhāṣitaṃ yasyāḥ sā tathā tayā | punaḥ kimbhūtaṃ tam | śithilīkṛtajaghanadukūlam | śithilīkṛtaṃ śaithilyamāpāditaṃ nitambabhāgaparidhānaṃ vastraṃ yena | jaghanaṃ kaṭeradhobhāgaḥ | hārāvalīviśeṣaṇāni antaritāni  |
</commentary>