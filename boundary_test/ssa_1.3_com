<commentary>labdhatvaditi | ye samāveśamayapraśastabhaktiyuktāḥ ata eva labdhatvatsaṃpadaḥ tvatpureviśvapūrake tvatsvarūpe vasanti tacchīlāḥ teṣāṃ lokamārge api yaḥ sañcāraḥ vyavahāraḥ, sa tayaiva samāveśarasānandamayyā, vijṛmbhayā vikasvaratayā syāt bhavatyeva | atha ca ye labdhalaukikaśriyaḥ tvadbhaktāḥ tvanmaṇḍalavāsinaḥ te sarve spṛhaṇīyatvāt sadā vibhūtimuditā iti samāsoktyā gamayati |
</commentary>

bhaktimatāṃ vyākhyātarūpabhaktiśālināṃ sarvatra bhuvanaviṣaye kiṃ na kṣetraṃ parasiddhisamudayasthānam, kva ca eṣāṃ mananatrāṇadharmo mantro na siddhyati | yataḥ sākṣāditi samāveśadṛṣṭyā na kathāmātreṇa bhavanmayameva sarvaṃ bhuvanameṣām |