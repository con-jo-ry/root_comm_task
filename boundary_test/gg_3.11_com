tindubilvaṃ nāma nagaram | tadeva samudraḥ tatra saṃbhavaḥ utpattiryasya sa tathā sa cāsau rohiṇīramaṇaśceti | anena tasya candropamā |

<commentary>he anaṅga kandarpa | harabhrāntyā mahādevo 'yamiti bhrameṇa priyārahite kāntāviyukte mayi viṣaye na prahara prahāraṃ mā kuru | krudhā kopena | kimu dhāvasi śīghramāgacchasi | mama hṛdi biśalatāhāraḥ mṛṇālalatikāsrak | ayaṃ bhujaṅgamanāyako vāsukirna bhavati biśalatāyāḥ hāraḥ | kaṇṭhe kuvalayadalaśreṇī kuvalayānāṃ nīlotpalānāṃ dalāni kusumāni teṣāṃ śreṇī māletyarthaḥ | sā prasiddhā | garaladyutiviṣaśobhā na bhavati | mamāṅge malayajasya candanasya rajo reṇuridaṃ dṛśyate | bhasma na bhavati | etatkomalajalārdrabiśalatāhārādikaṃ sarvaṃ viraha tāpāpanodāya sarvāṅge nyastamāropitam | etadrādhāpriyārahite ekākini mayi na prahara |
</commentary>