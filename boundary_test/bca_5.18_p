svacittam eva pariśodhayitavyam āvaraṇīyadharmebhyaḥ. svacittam eva dṛḍhīkartavyaṃ vīryeṇa | ityādi.

<commentary>iti cittasvabhāvatāṃ sarvatra pratipādya upasaṃharann āha.

evam utpāditabodhicittena śikṣārakṣaṇe yatnavatā manasi kartavyam svadhiṣṭhitaṃ smṛtyā surakṣitaṃ saṃprajanyena vakṣyamāṇarītyā mayā svacittaṃ kartavyaṃ tadekāgramānasena, atraiva sarveṣām antarbhāvāt. ataś cittarakṣaṇam eva pradhānaṃ vratam. tadvihāya kim anyair vratair bahubhir api mama prayojanam? na kiṃcit, tadrahitasya niṣphalatvāt. etāvatī ceyaṃ bodhisattvaśikṣā—yad uta cittaparikarma, etanmūlatvāt sarvasattvārthānām. tadyathā dharmasaṃgītisūtre kīrtitam-

	mativikramabodhisattva āha—yo 'yaṃ dharmo dharma ity ucyate, nāyaṃ dharmo deśastho na pradeśastho 'nyatra svacittādhīno dharmaḥ. tasmān mayā svacittaṃ svārādhitaṃ svadhiṣṭhitaṃ suparijitaṃ susamārabdhaṃ sunigṛhītaṃ kartavyam. tat kasya hetoḥ? yatra cittaṃ tatra guṇadoṣāḥ. tad bodhisattvo doṣebhyaś cittaṃ nivārya guṇeṣu pravartayati. taducyate—cittādhīno dharmaḥ, dharmādhīnā bodhir iti.</commentary>

evaṃ cittāyattatāṃ sarvatra niścitya cittadṛḍhatāyām udāharaṇam āha. asamāhitajanamadhye punar upaghātabhayāt tadgatamanasā yathā vraṇaṃ rakṣati kaścid apramattaḥ, evaṃ tathā śikṣārakṣaṇakāmaḥ akāraṇavairibālajanamadhye saṃvasan tatparaścittaṃ vraṇam iva rakṣet sarvakālam.