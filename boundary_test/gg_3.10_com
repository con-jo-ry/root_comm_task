parirambhaṇamāliṅganaṃ na dadāsi | kimbhūtam | sasaṃbhramaṃ saha saṃbhrameṇa vartata iti |

he rādhe kṣamyatām | aparam īdṛśam aparādhaṃ tava kadāpi kasmin kāle 'pi na karomi | ato he sundari rādhe | ātmadarśanaṃ dehi | kasya | mama | kimiti | yato 'haṃ manmathena kandarpeṇa dunomi tāpamanubhavāmi |

<commentary>idaṃ gītam | hareḥ kṛṣṇasya pravaṇena bhaktinamreṇa yattena jayadevakena kavinā varṇitam | kimbhūtena | tindubilvasamudrasaṃbhavarohiṇīramaṇena | tindubilvaṃ nāma nagaram | tadeva samudraḥ tatra saṃbhavaḥ utpattiryasya sa tathā sa cāsau rohiṇīramaṇaśceti | anena tasya candropamā |</commentary>

he anaṅga kandarpa | harabhrāntyā mahādevo 'yamiti bhrameṇa priyārahite kāntāviyukte mayi viṣaye na prahara prahāraṃ mā kuru |
