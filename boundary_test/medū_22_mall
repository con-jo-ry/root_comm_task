"avyayaṃ vibhakti-" ityādinā vibhaktyarthe 'vyayībhāvaḥ || "jalapāyam anūpaṃ syāt puṃsi kacchas tathāvidhaḥ" ity amaraḥ || āvirbhūtāḥ prathamāḥ prathamotpannā mukulā yāsāṃ tāḥ kandalīr bhūmikadalīḥ || "droṇaparṇī snigdhakandā kandalī bhūkadaly api iti śabdārṇave || jagdhvā bhakṣayitvā || "ado jagdhiḥ-" iti jagdhyādeśaḥ || araṇyeṣv adhikasurabhim atighrāṇatarpaṇaṃ "dagdhāraṇyeṣu" iti pāṭhe "dagdham" ity adhikaviśeṣaṇam || arthavaśāt kandalīś ca dṛṣṭvaivety anvayo draṣṭavyaḥ || urvyā bhūmer gandham āghrāya jalalavamuco meghasya te tava mārgaṃ sūcayiṣyanty anumāpayiṣyanti | yatra yatra vṛṣṭikāryaṃ kandalīmukulanīpakusumādikaṃ dṛśyate tatra tatraḥ tvayā vṛṣṭam ity anumīyata iti bhāvaḥ ||

<commentary>prakṣiptam api vyākhyāyate—ambha iti || ambhobindūnāṃ varṣodabindūnāṃ grahaṇe | "sarvaṃ sahāpatitam ambu na cātakasya hitam" iti śāstrād bhūspṛṣṭodakasya teṣāṃ rogahetutvād antarāla eva svīkāre caturāṃś cātakān vīkṣyamāṇāḥ kautukāt paśyantaḥ śreṇībhūtā baddhapaṅktiḥ || abhūtatadbhāve cviḥ || balākā bakapaṅktīḥ parigaṇanayaikā dve tisra iti saṅkhyānena nirdiśanto hastena darśayantaḥ siddhāḥ stanitasamaye tvaṅgarjitakāle sotkampāny utkampapūrvakāṇi priyasahacarīṇāṃ saṃbhrameṇāliṅgitāny āsādya | svayaṃ grahaṇāśleṣasukham anubhūyety arthaḥ || tvāṃ mānāyaṣyanti | tvannimittatvāt sukhalābhasyeti bhāvaḥ ||</commentary>

utpaśyāmīti || he sakhe megha, matpriyārthaṃ yathā tathā drutaṃ kṣipram || "laghu kṣipram araṃ drutam" ity amaraḥ || yiyāsor yātum icchor api || yāteḥ sann antād upratyayaḥ || te tava kakubhaiḥ kuṭajakusumaiḥ surabhau sugandhini || "kakubhaḥ kuje 'rjune" iti śabdārṇave || parvate parvate pratiparvatam || vīpsāyāṃ dviruktiḥ || 
