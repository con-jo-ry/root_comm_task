na | apratiṣṭhānatvenānāstheyasattvānurodhāt saṃvṛtyā vyavahārāt | atas tatrāpohavidhī vidhiniṣedhau kutaḥ | naivety arthaḥ |

<commentary>tarhi pratīyamānā bhāvāḥ kathaṃ jñeyāḥ | ata āha—jñānetyādi | tatra hi jñānajñeyasamāropaśūnye tattvātmake jagati manyatā savikalpanirvikalpābhyāṃ nānyathā | kathaṃ tarhi | yathā pūrvaṃ tattvājñāne tathaiva tattvajñāne 'pi sarvam | tad uktam—

	nāpaneyam ataḥ kiñcit prakṣeptavyaṃ na kiñcana | 
	draṣtavyaṃ bhūtato bhūtaṃ bhūtadarśī vimucyate || 

iti | tathānyatrāpy uktam—

	bhavasyaiva parijñānaṃ nirvāṇam iti kathyate | 

iti | yadvā sarvaṃ tathā yathā pūrvam iti yathānavabodhē sahajarūpaṃ tathatārūpaṃ sarvaṃ jagat tathā bodhe 'pi jñeyam | tad uktam—

	yathā pūrvaṃ tathā paścāt tathatāṃ buddhavān asi || 

iti | anyatra ca—"sahajagatikā hi sarvadharmāḥ. te tāṃ gatiṃ na vyativartante" iti | tathā—

	anutpāde 'pi buddhānāṃ tathaiva dharmatā sthitā |

ityādivistaraḥ | param ayaṃ viśeṣaḥ | yathā pūrvaṃ grāhyagrāhakādyadhyavasāyinī buddhis tathaiva paraṃ nāsti | tad uktam—

	amī dharmās tu nirvāṇaṃ mohāt saṃsārarūpiṇaḥ | 

iti | mohaś cātra grāhyagrāhakādyadhyavasāyaḥ | tathānyatrāpy uktam—

	saraha bhaṇaī
	ṇibbiappo jaïso taïso
	jaïso bujjhaï hoï ṇa taïso

iti ||
</commentary>

viditaivaṃvidhajñānasya jagad yathā tad darśayati—


yenetyādi | "sadasator utpādāyogād" ityādinājātaṃ jagad yena buddhaṃ pratyakṣato jñātaṃ tasya prtītyasamutpannā buddhiḥ śuddhaiva bodhato nirvedhataḥ | atas tasya dhīmato 'nābhogenābhogaṃ vinaiva nijaṃ sahajaṃ jagat satyam avitatham |