tasyāṃ gatastathāgatastakāralopāt | śrīmānubhayasambhāravān sanniti pūrveṇa sambandhaḥ | āgataśca yathā gatastathaivāgataḥ prajñopāyamayasyaiva jagadarthaṃ pañcakulādibhāvena spharaṇāt |

<commentary>nanu pañcakulāsaṃgṛhītānāmanyāsāmavyāpanātprādeśikaṃ bhagavataḥ spharaṇamityāha—kulānīti |
pañkulāsaṃgṛhītānāṃ sattvakulena saṃgrahātkulāni ṣaḍvidhāni bhavanti | nanvevaṃ sattvakulasyaivottamatā syādvajrasattvasya sarvādhipatitvāt | naivamanyeṣāmapi tatprasūtatvāt | prakarṣaviśeṣāttu kulāntaratvaṃ teṣāmupadiśyate | yatra tu tādṛśaḥ prakarṣo nāsti tatra kulāntaravyapadeśanibandhanābhāvātsattvakulenaiva vyapadeśaḥ | saṃkṣepeṇa tu pañcadheti sattvakulasya tattatkulānukāriṇastatra tatra saṅgrahāt | traividhye 'pyevameva |</commentary>

kāni punastānyādibhūtāni kulāni yatkulānyaparāṇi bhaviṣyanti | kathaṃ ca tāni kulamityucyanta ityāha—kulānāmityādi | pañca bhūtāni skandhā vā kulāni tadviśuddhirūpatvādeva buddhānām |