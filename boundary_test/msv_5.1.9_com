<commentary>atra bhāṣyakāreṇa aupattikas tu śabdasyārthena sambandhas tasyāgnihotrādilakṣaṇasya dharmasya nimittam ity uktvā katham iti praśnānantaram upadeśo hi bhavatīti sautram upadeśapadaṃ vyākhyātaṃ tatra na jñāyate kenāsya sambandha iti yogyapadānvayaṃ darśayati upadeśa iti | tasya dharmasyopadeśo jñānaṃ pramāṇam iti | nanūpadeśo granthasandarbhātmā jñānaṃ cārthāvagrahaḥ | katham anayoḥ sāmānādhikaraṇyam ata āha jñāyata iti | bhāvasādhano hi jñānaśabdo nopadeśaśabdena sāmānādhikaraṇyaṃ labhate | ayaṃ tu jñāyate 'neneti karaṇasādhana iti yuktaṃ sāmānādhikaraṇyam iti ||</commentary>

kathaṃ punar upadeśo dharme pramāṇam ata āha autpattiketi | bādhakāraṇadoṣādhīnaṃ hy aprāmāṇyam |
