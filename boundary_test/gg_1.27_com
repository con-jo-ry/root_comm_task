anyo 'pi svavastuni dravye vā granthimudrāṅkalakṣaṃ karotītyarthaḥ | kiṃbhūtamiva | vyaktānurāgamiva | antaḥsthitaḥ san bahirniḥsṛtya vyaktaḥ āvirbhūtaḥ anurāgaḥ prema yasmin tattathā tadiva | punaḥ kiṃbhūtam | khelavanaṅgakhedasvedāmbupūram | khelat krīḍaṃścāsau anaṅgaśca tena khedaḥ prayāsaḥ tena svedāmbu svedarūpaṃ nīraṃ tasya pūraḥ pravāhaḥ samūho yatra tattathā tasmin tat | gītārthaṃ ślokena sūcayati |

<commentary>rādhāṃ prati sahacarī sakhī sarasaṃ yathā syāttathā yadagre gītena vakṣyamāṇaṃ idameva ūce uvāca | rasena saha vartata iti sarasam | tatkriyāviśeṣaṇaṃ dvitīyāntaṃ napuṃsakameva | kiṃbhūtām rādhām | valadbādhāṃ valantī vardhamānā bādhā vyathā yasyāstām | kasmin kāle | vasante | kiṃbhūtām bhramantīṃ calantīm | kasmin | kāntāre durge pathi mārge | kairavayavaiḥ | caraṇādibhiḥ | kiṃbhūtaiḥ | vāsantīkusumasukumāraiḥ | vāsantī mādhavīlatā | tasyāḥ kusumāni | tadvat sukumārā mṛdulāḥ taiḥ | punaḥ kiṃbhūtām | bahuvihitakṛṣṇānusaraṇām | bahudhā anekaprakāreṇa athavā bahuvāraṃ vihitaṃ kṛtaṃ kṛṣṇānusaraṇaṃ kṛṣṇānveṣaṇaṃ yayā sā tathā tām| kayā hetubhūtayā| amandaṃ atyarthaṃ yathā syāttathā kandarpajvarajanitacintākulatayā | dāhahetutvāt kandarpa eva jvaraḥ athavā kandarpeṇa jvarastena janitā prādurbhūtā jīvanacintā tayā ākulā vyākulā tasyāḥ bhāvastayā |</commentary>
