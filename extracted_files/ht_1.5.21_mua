ato vaktavyaṃ kā tasya bhāvanā, kiṃ vā tasya dhyānam ity ata āha—pitari ityādi. pitā vajradharo guruś ca. pañcamyarthe saptamī. pituḥ sakāśāt prāptam. laukikasukhena dṛṣṭāntena pitrā yad upadiṣṭaṃ mahāmokṣasukham ity arthaḥ. anupadiṣṭānāṃ devamanuṣyādīnāṃ śrutir api tasya durlabhā, kiṃ punar anubhava iti bhāvaḥ.

tat sukhaṃ bhujyate svayam iti tad eva nirābhāsam anantaṃ niruttaram akṣayāvyayaṃ mahāmokṣasukhaṃ bhujyate. svayam iti sākṣād iva. kutaḥ? bhujyamāne laukikasukhe tad eva yathālakṣaṇam adhimucya, tathādhimokṣād ālambanīkṛte tasmin ālambanāntarasaṃcāraprasāraniṣedhena niścalasūkṣmīkṛtasya cetasas tathaiva nirantaram ādareṇa sābhogam anābhogaṃ ca vahanāt. iyatī yat tasya bhāvanā.

dhyānam ākhyātum āha—maraṇam ityādi. tathaiva ciraṃ bhāvyamānena mahāsukhena yena iti yadavastheneha maraṇaṃ bhavati, tad iti tadavasthaṃ tan mahāsukhadhyānam ucyate bhāvanāpariniṣpatteḥ.

iha maraṇam iti ko 'rthaḥ? iheti tato mahāsukhād anyasmin bahir adhyātmaṃ cālambane maraṇam apratisaṃvedanaṃ bhavati. ekadvaubahūn vā praharān divasān māsān varṣān vā daṃśamaśakādikṛtair api capeṭamuṣṭikaśābhighātair api paṭupaṭahaśaṃkhabherīmahāmeghasvanair api tāvantaṃ kālam apratibodhanād iti.

athavā na yuktā sahajā bhāvanā, dṛṣṭāntasahajasya pratyakṣatvena dārṣṭāntikasahajasya cānubhūtatvena dhyeyatvāyogāt. ata āha—pitarītyādi. pitari prāptaṃ dṛṣṭāntasahajaṃ bhujyate svayam iti sākṣādanubhūyate. maraṇaṃ mokṣaḥ. yena sukheneti dārṣṭāntikasahajena. iha tat sukhaṃ dhyānam iti dṛṣṭāntasukhe tādātmyena bhāvyamānaṃ dārṣṭāntikasukhaṃ dhyeyam ucyate. anubhūyamānetarayoḥ sādharmyasukhena ekarasībhāvagamanād iti bhāvaḥ.