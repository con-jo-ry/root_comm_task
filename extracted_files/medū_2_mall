tasminn iti || tasminn adrau citrakūṭādrau | abalāviprayuktaḥ kāntāvirahī | kanakasya valayaḥ kaṭakam || "kaṭakaṃ valayo 'striyām" ity amaraḥ || tasya bhraṃśena pātena riktaḥ śūnyaḥ prakoṣṭhaḥ kūrparādadhaḥ pradeśo yasya sa tathoktaḥ || "kakṣāntare prakoṣṭhaḥ syāt prakoṣṭhaḥ kūrparādadhaḥ" iti śāśvataḥ || virahaduḥkhāt kṛśa ity arthaḥ | kāmī kāmukaḥ sa yakṣaḥ | katicinmāsān | aṣṭau māsān ity arthaḥ | "śeṣān māsān gamaya caturaḥ" iti vakṣyamāṇatvāt || nītvā yāpayitvā | āṣāḍhānakṣatreṇa yuktā paurṇamāsyāṣāḍhī || "nakṣatreṇa yuktaḥ kālaḥ" ity aṇ | "ṭiḍḍhāṇañ-" ityādinā ṅīp || sāṣāḍhy asmin paurṇamāsīty āṣāḍho māsaḥ || "sāsmin paurṇamāsīti saṃjñāyām" ity aṇ || tasya prathamadivase āśliṣṭasānum ākrāntakūṭam | vaprakrīḍā utkhātakelayaḥ || "utkhātakeliḥ krīḍādyair vaprakrīḍā nigadyate" iti śabdārṇave || tāsu pariṇatas tiryag dantaprahāraḥ || "tiryagdantaprahāras tu gajaḥ pariṇato mataḥ" iti halāyudhaḥ || sa cāsau gajaś ca tam iva prekṣaṇīyaṃ darśanīyaṃ meghaṃ dadarśa || gajaprekṣaṇīyam ity atreva lopāluptopamā || kecit "āṣāḍhasya prathamadivase" ity atra "pratyāsanne nabhasi" iti vakṣyamāṇanabhomāsasya pratyāsasya "praśamadivase" iti pāṭhaṃ kalpayanti tad asaṅgatam | prathamātireke kāraṇābhāvāt | nabhomāsasya pratyāsatty artham ity uktam iti cen na | pratyāsattimātrasya māsapratyāsattyaiva prathamadivasasyāpy upapatteḥ | atyantapratyāsatter upayogābhāvenāvivakṣitatvāt | vivakṣitatve vā svapakṣe 'pi prathamadivasātikrameṇa meghadarśana kalpanāyāṃ pramāṇābhāvena tadasambhavāt | pratyutāsmatpakṣa eva kuśala sandeśasya bhāvyanarthapratīkārārthasya purata evānumānamuktaṃ bhavatīty upayoga siddhiḥ || nanūnmattasya nāyaṃ viveka iti cen na | unmattasya nānarthasya pratīkārārthaṃ pravṛttir apīti sandeśa eva mā bhūt || tathā ca kāvyārambha evāprasiddhaḥ syād itv aho mūlacchedī pāṇḍityaprakarṣaḥ | kathaṃ tarhi "śāpānto" me bhujagaśayanād utthite śārṅgapāṇau" ityādinā bhagavatprabodhāv adhikasya śāpasya māsacatuṣṭayāvaśiṣṭasyoktiḥ | daśadivasādhikyād iti cet sapakṣe 'pi kathaṃ sā viṃśatidivasair nyūnatvād iti santoṣṭavyam | tasmād īṣadvaiṣamyam avivakṣitam iti suṣṭhūktaṃ "prathamadivase" iti ||