he rādhe | gandhavāhaḥ malayajo vāyuḥ iha vasante virahiṇīnāṃ ceto dahati | kiṃ kurvan | vāsayan sugandhayan | kāni | kānanāni | kaiḥ kṛtvā | daravidalitamallīvallicañcatparāgaprakaṭitapaṭavāsaiḥ | daravidalitā īṣadvikasitāśca tā mallīvallyaśca | tāsu cañcantaḥ itastato gacchantaḥ te ca te parāgāśca puṣpareṇavaśca sugandhivastucūrṇāni ca | athavā taiḥ parāgaiḥ prakaṭitapaṭuvāsāḥ prakaṭitāśca paṭavaḥ utkṛṣṭāśca te vāsāśca taiḥ | tanu virahiṇīnāṃ dahati | kimbhūtaḥ | prasaradasamabāṇaprāṇavat | prasaraṃścāsau asamabāṇaḥ kandarpaśceti tasya prāṇa iva samāna iva bhavatīti prāṇavat | punaḥ kimbhūtaḥ | ketakīgandhabandhuḥ | ketakīnāṃ gandhaḥ tasya bandhuḥ sahavāsī |
