śrījayadevabhaṇitamidaṃ vitanotu vistārayatu | kim | śrotṝṇāṃ sukham | idamiti kim | atiśayamadhuripunidhuvanaśīlam | vyavāyo grāmyadharmaḥ syānmaithunaṃ nidhuvanaṃ rataṃ ityamaraḥ | nidhuvane śīlaṃ svabhāvaḥ | atiśayena madhuripoḥ kṛṣṇasya nidhuvanaśīlam | kimbhūtam | salīlam saha līlayā vartata iti | punaḥ kimbhūtam | utkaṇṭhitagopavadhūkathitam | utkaṇṭhā āsaktiviśeṣaḥ | sā jātā yasyāṃ sā gopavadhū rādhā tayā kathitam |
