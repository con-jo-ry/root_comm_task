"āśīrnamaskriyā vastunirdeśo vāpi tanmukham" iti śāstrāt kāvyādau vastunirdeśāt kathāṃ prastauti—kaścid iti || svādhikārāt svaniyogāt pramatto 'navahitaḥ || "pramādo 'navadhānatā" ity amaraḥ | "jugupsāvirāmapramādārthānām upasaṅkhyānam" ity apādānatvam | tasmāt pañcamī || ata evāparādhād dhetoḥ | kāntāviraheṇa guruṇā durbhareṇa | dustareṇety arthaḥ || "gurus tu gīṣpatau śreṣṭhe gurau pitari durbhara" iti śabdārṇave || varṣabhogyeṇa saṃvatsarabhogyeṇa || "kālādhvanoratyantasaṃyoge" iti dvitīyā | "atyantasaṃyoge ca" iti samāsaḥ | "kumati ca" iti ṇatvam | bhartuḥ svāminaḥ śāpena | astaṅgamito mahimā sāmarthyaṃ yasya so 'staṅgamitamahimā || astam iti makārāntam avyayam | tasya "dvitīyā-" iti yogavibhāgāt samāsaḥ | kaścid anirdiṣṭanāmā yakṣo devayoniviśeṣaḥ || "vidyādharāpsaroyakṣarakṣogandharvakinnarāḥ | piśāco guhyakaḥ siddho bhūto 'mī devayonayaḥ" ity amaraḥ || janakatanayāyāḥ sītāyāḥ snānaravagāhanaiḥ puṇyāni pavitrāṇy udakāni yeṣu teṣu | pāvaneṣv ity arthaḥ || chāyāpradhānās taravac chāyātaravaḥ || śākapārthivāditvāt samāsaḥ || snigdhāḥ sāndrāś chāyātaravo nameruvṛkṣā yeṣu teṣu | vasatiyogyeṣv ity arthaḥ || "snigdhaṃ tu masṛṇe sāndre" iti, "chāyāvṛkṣo nameruḥ syāt" iti ca śabdārṇave || rāmagireś citrakūṭasyāśrameṣu vasatim || "vahivasyartibhyaś ca" ity auṇādiko 'tipratyayaḥ || cakre kṛtavān || atra raso vipralambhākhyaḥ śṛṅgāraḥ | tatrāpy unmādāvasthā | ata evaikatrānavasthānaṃ sūcitam āśrameṣv iti bahuvacanena || sītāṃ prati rāmasya hanumatsandeśaṃ manasi nidhāya meghasandeśaṃ kaviḥ kṛtavān ity āhuḥ || atra kāvye sarvatra mandākrāntāvṛttam | tad uktam-"mandrākrāntā jaladhiṣaḍagairmbhau natau tādgurū cet" iti ||