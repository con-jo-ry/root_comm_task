ajātajñānabodhena mahāmudrā yathā labhyate tad darśayati—pratipakṣa ityādi | pratipakṣa iti svabhāvaguṇasāranirūpaṇatayā dānaśīlakṣamāvīryadhyānaprajñātmakapratipakṣanirūpaṇavikalpāsaṅge 'manasikāreṇa varjanāt sthito naiva yaḥ | pratipakṣanirūpaṇavikalpāsaṅgaprahāṇyā sāsravarūpādipañcopādānaskandhādyātmakavipakṣanirūpaṇavikalpāsaṅgaprahāṇir api draṣṭavyā | tadabhāva etadabhāvasyāvaśyambhāvitvāt | tattvāsakto 'pīti svabhāvādinirūpaṇatayā śūnyatātathatādyātmakatattvanirūpaṇavikalpe 'py āsaktaḥ saṃsakto naiva yaḥ | gārddhyaṃ naiva phale yasyeti prathamabhūmyādisarvākārajñatāntaprāptinirūpaṇavikalpāsaṅgarūpaṃ phale gārddhyaṃ kāṅkṣā yasya nāsti | mahāmudrāṃ sa vindati labhate | etenāpratiṣṭhānānāroparūpajagadātmatayā vipakṣapratipakṣatattvaphalāsaṅgavigamena sarvāsaṅgavinirmuktāṃ mahāmudrām ācaṣṭe |

tarhi mahāmudrāyāṃ dānapāramitādīnāṃ kim abhāva eva | na | tasyā eva sarvapāramitādyātmakapuṇyajñānasambhāradvayarūpatvāt | tad uktaṃ viśeṣacintibrahmaparipṛcchāmahāyānasūtre—

	yaḥ sarvakleśaparityāgaḥ idaṃ dānaṃ | yo 'nabhisaṃskāraḥ idaṃ śīlaṃ | yālakṣaṇatā iyaṃ kṣāntiḥ | yo vivekaḥ idaṃ vīryam | yad apratiṣṭhānam idaṃ dhyānam | yāprapañcatā iyaṃ prajñā |

etenāpratiṣṭhānāprapañcarūpaiva prajñāpāramiteti sthitam | tad uktaṃ saptaśatikāyām—

	bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi tadā kutra pratiṣṭhāya prajñāpāramitāṃ bhāvayasi | mañjuśrīr āha—yasminn ahaṃ bhagavan samaye prajñāpāramitāṃ bhāvayāmi | apratiṣṭhito 'haṃ tasmin samaye prajñāpāramitāṃ bhāvayāmi | bhagavān āha—apratiṣṭhitasya te mañjuśrīḥ kā prajñāpāramitābhāvanā | mañjuśrir āha—saiva bhagavan prajñāpāramitābhāvanā yan na kvacit pratiṣṭhānam | bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi katarat te kuśalamūlaṃ tasmin samaya upacayaṃ gacchaty apacayaṃ vā | mañjuśrīr āha—na me bhagavan tasmin samaye kiñcit kuśalamūlam upacayaṃ gacchaty apacayaṃ vā | nāsau bhagavan prajñāpāramitāṃ bhāvayati yasya kasyacid dharmasyopacayo vāpacayo vā | na sā bhagavan prajñāpāramitābhāvanā veditavyā yā kasyacid dharmasyopacayāya vāpacayāya vā pratyupasthitā | sā bhagavan prajñāpāramitābhāvanā yā naiva pṛthagjanadharmān jahāti nāpi buddhadharmān upādatte |

ityādi ||
