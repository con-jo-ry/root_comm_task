tasmāt saṃbhāram upāditsunā karuṇāparatantreṇa sarvaṃ karaṇīyam uktam ity āha.

evam anuttaraṃ jñātvā sattvānāṃ hitasukhavidhānāya nityam ārabdhavīryo bhavet. pratiṣiddhārthe pravṛttau kathaṃ na sāpattika iti cet, na. kvacin niṣiddham api sattvārthaviśeṣaṃ prajñācakṣuṣā paśyataḥ karaṇīyatayānujñātaṃ bhagavatā. saniḥsaraṇaṃ ca bhagavataḥ śāsanam. tac cāpi na sarvasya, api tu kṛpāloḥ karuṇāprakarṣapravṛttitayā tatparatantrasya parārthaikarasasya svaprayojanavimukhasya. iti prajñākaruṇābhyām udbhūtaparārthavṛtter upāyakuśalasya pravartamānasya nāpattiḥ. atra ca upāliparipṛcchāyām āpattyanāpattivibhāgo veditavyaḥ.