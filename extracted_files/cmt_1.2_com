atiguptatvāt | nanu tadā tvayā katham śrutam iti ced āha || 
athetyādi | ayam arthaḥ | tena vihāreṇa yadā caturānandasukham anubhūya tadanantaraṃ sarvapuruṣeṣu mahākaruṇām āmukhīkṛtyāt | evaṃ kṛṣṇācalasamādhiṃ samāpadyedaṃ vakṣyamāṇam udājahāra udāhṛtavān | tadā śrutam ity arthaḥ | saṅgītikārasya mama vajrapāṇeḥ śrotrendriyarūpatvād bhagavadbhagavatīdeha eva sthitvā mayā śrutam iti bhāvaḥ ||
kim udāhṛtavān | bhāvābhāvetyādi | bhāva ānandaparamānandavikalpaḥ | abhāvo viramānandavikalpaḥ | tābhyāṃ vinirmuktas tyaktaḥ | catvāra ānandās tatra prajñopāyābhyām anyonyānurāgalakṣaṇam āliṅganacumbanastanamardananakhadānādinā yantrārūḍhabandhena vajrapadmasaṃyogaṃ yāvad ānandaḥ | etena kiṃcit sukham utpadyate | tataḥ padmāntargatavajracālanena yāvan maṇimūlaṃ bodhicittam āyāti tāvat paramānandaḥ | etena tadadhikaṃ sukham utpadyate | maṇimūlād yāvat padmodarāntargatam aśeṣaṃ na bhavati tāvat sahajānandaḥ | etena grāhyagrāhakagrahaṇābhimānarahitaṃ paramaṃ sukham utpadyate | ataḥ paraṃ yāvan niśceṣṭībhūya sukhaṃ bhuktaṃ mayeti vikalpayati tāvad viramānandaḥ | virameṇa trividhasukhavisargeṇa ānando harṣo yatra sa tathā | etena sukhānubhavasmaraṇarūpaṃ sukham utpadyate | tair ekam ānandādivikalparahitaṃ sukhajñānamātraṃ tena tatpara āsakta ity arthaḥ || 
niḥśabdo niṣedhe prapañca ādhārādheyacakrabhāvanārūpaḥ tena svasya rūpaṃ yasya sa tathā | saṃkalpaḥ svarganarakādihetukarmasukhaduḥkhādiphalavikalpaḥ || 
