he keśava dhṛtabhṛgupatirūpa | dhṛtaṃ bhṛgupateḥ rūpaṃ yena saḥ | bhṛgupatiḥ paraśurāmaḥ | tasya saṃbodhanam | tvaṃ jagat saṃsāraṃ snapayasi snānaṃ kārayasi | kasmin | payasi pānīye | kiṃbhūte | kṣatriyarudhiramaye | kṣatriyāṇāṃ rudhiraṃ tadeva svarūpaṃ yasya tattathā tasmin | kiṃbhūtaṃ jagat | apagatapāpam | snānamātreṇa apagataṃ naṣṭaṃ pāpaṃ yasya tattathā | punaḥ kiṃbhūtam | śamitabhavatāpam | śamitaḥ śāntiṃ prāpito bhavasya saṃsārasya tāpo yena tattathā |
