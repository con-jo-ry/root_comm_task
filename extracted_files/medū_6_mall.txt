samprati yācanāprakāram āha—jātam iti || he megha tvāṃ bhuvaneṣu vidite bhuvanavidite || "niṣṭhā" iti bhūtārthe ktaḥ | "matibuddhi-" ityādinā vartamānārthatve 'pi "ktasya ca vartamāne" iti bhuvanaśabdasya ṣaṣṭhyantatāniyamāt samāso na syāt | "tena ca pūjāyām" iti niṣedhāt || puṣkarāś cāvartakāś ca kecin meghānāṃ śreṣṭhās teṣāṃ vaṃśe jātam | mahākulaprasūtam ity arthaḥ | kāmarūpam icchādhīnavigraham | durgādisañcārakṣamam ity arthaḥ | maghona indrasya prakṛtipuruṣaṃ pradhānapuruṣaṃ jānāmi | tena mahākulaprasūtatvādiguṇayogitvena hetunā vidhivaśād daivāyattatvāt || "vidhir vidhāne daive ca" ity amaraḥ || vaśam āyatte || "vaśam icchāprabhutvayoḥ" iti viśvaḥ || dūre bandhur yasya sa dūrabandhur viyuktabhāryo 'haṃ tvayy arthitvaṃ gataḥ ||
nanu yācakasya yācñāyāṃ yācyaguṇotkarṣaḥ kutropayujyata ity āśaṅkya daivād yācñābhaṅge 'pi lāghavadoṣābhāva evopayoga ity āha-yācñeti | tathā hi | adhiguṇe 'dhikaguṇe puṃsi viṣaye yācñā moghā niṣphalāpi varam īṣatpriyam | dātur guṇāḍhyatvāt priyatvaṃ yācñāvaiphalyādīṣatpriyatvam iti bhāvaḥ || adhame nirguṇe yācñā labdhakāmāpi saphalāpi na varam | īṣatpriyam api na bhavatīty arthaḥ || "daivād vṛte varaḥ śreṣṭhe triṣu klībaṃ manāk priye" ity amaraḥ || arthāntaranyāsānuprāṇitaḥ preyo 'laṅkāraḥ | tad uktaṃ daṇḍinā-"preyaḥ priyatarākhyānam" iti || etad ādye pādatraye caturthapādasthenārthāntaranyāsenopajīvitam iti suvyaktam etat ||