utpannakramaṃ nirdeṣṭumāha—tattvapaṭalamityādi | tattvaṃ vastūnāṃ svarūpam | taddyotakaḥ paṭalaḥ tattvapaṭalaḥ |

svarūpeṇa nāsti rūpamiti rūpaṃ rūpasvabhāvena śūnyam | tattvata iti sāmarthyādavagantavyaṃ tattvasyedānīṃ vyākhyāyamānatvāt | na tu saṃvṛtyāpi rūpaṃ nāsti | evamuttareṣvapi pādeṣu svarūpeṇeti padamanuvartya yathāyogaṃ vaktavyam |

tatra rūpādayaḥ pañca viṣayāḥ | draṣṭrādayastu pañca tadviṣayāṇīndriyāṇi | cittasaṃprayuktā rāgādayaścaittikaṃ ṣaṣṭho viṣayaḥ | cittaṃ tu ṣaḍviṣayavijñānāni manaindriyaṃ ca | tatra manaïndriyaṃ cakṣurādīndriyavatpṛthagnāsti | anantarātītameva tu vijñānamuttaravijñānaviśeṣotpattyādhipatyānmanaïndriyamucyate tadevaṃ dvādaśāyatanānyuktāni rūpāyatanaṃ cakṣurāyatanaṃ yāvaddharmāyatanaṃ manaāyatanaṃ ceti |

evaṃ sarvadharmāṇāṃ tattvato naiḥsvābhāvyamuktam | sā ceyaṃ śūnyatā ekānekaviyogādinā grāhyasyālīkatve grāhakasyāpyalīkatvādanugantavyā | cittaviṭhapitatvādvā sarvadharmāṇāṃ cittasyālīkatve teṣāmapyalīkatvāt | cittasya tu pratikṣaṇamaparāparasya pūrvāparāntayora satormadhye 'pi tadekarasatvāt | anyathā tattvataḥ svabhāvavato 'sya kadācidapi niḥsvabhāvatānupapatterityuktaṃ śūnyatālakṣaṇaṃ pāramārthikaṃ tattvam |


