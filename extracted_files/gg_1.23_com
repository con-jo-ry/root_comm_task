punaḥ kiṃbhūta | abhinavajaladharasundara | abhinavo navīnaśvāsau jaladharaśceti tadvat sundaraḥ śyāmaḥ tasya saṃbodhanam | punaḥ kiṃbhūta | dhṛtamandra | amṛtonmathane dhṛtaḥ pṛṣṭhe mandarācalo yena sa tathā tasya saṃbodhanam | punaḥ kiṃbhūta | śrīmukhacandracakora | śriyo lakṣmyā mukhaṃ tadeva candraḥ tasya cakoraḥ tasya saṃbodhanam | cakoro hi candraraśmipānaṃ karoti | ayamapi śrīmukhādharapānaṃ karotītyarthābhiprāyaḥ |
