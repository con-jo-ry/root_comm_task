nanu cetana sādhyam arthaṃ katham acetanena kārayituṃ pravṛtta ity apekṣāyāṃ kaviḥ samādhatte—dhūmeti || dhūmaś ca jyotiś ca salilaṃ ca marudvāyuś ca teṣāṃ sannipātaḥ saṅghāto meghaḥ kva | acetanatvāt sandeśānarha ity arthaḥ | paṭukaraṇaiḥ samarthendriyaiḥ || "karaṇaṃ sādhakatamaṃ kṣetragātrendriyeṣv api" ity amaraḥ || prāṇibhiś cetanaiḥ || "prāṇī tu cetano janmī" ity amaraḥ || prāpaṇīyāḥ prāpayitavyāḥ | sandiśyanta iti sandeśāsta evārthāḥ kva | ity evam autsukyād iṣṭārthodyuktatvāt || "iṣṭārthodyukta utsukaḥ" ity amaraḥ || sampradānatvāt kuśalapraśnenābhimukhīcakārety arthaḥ | aparigaṇayann avicārayan guhyako yakṣas taṃ meghaṃ yayāce yācitavān || "yācṛ yācñāyām" || tathā hi | kāmārtā madanāturāś cetanāścācetanāś ca teṣu viṣaye prakṛtikṛpaṇāḥ svabhāvadīnāḥ | kāmāndhānāṃ yuktāyuktavivekaśūnyatvād acetanayācñā na virudhyata ity arthaḥ || atra meghasandeśayor virūpayor ghaṭanād viṣamālaṅkāraḥ | tad uktaṃ—"viruddhakāryasyotpattir yatrānarthasya vā bhavet | virūpaghaṭanā cāsau viṣamālaṅkṛtis tridhā" || iti | sā cārthāntaranyāsānuprāṇitā tatsamarthakatvenaiva caturthapāde tasyopanyāsāt ||