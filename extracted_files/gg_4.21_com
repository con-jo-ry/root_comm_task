aho āścaryam | asyā rādhikāyāścetaḥ cittaṃ cirakālaṃ saṃbhrāmyati | samyak bhramati | kāsu | candanacandramaḥkamalinīcintāsu candanaṃ ca candramāśca kamalinī ca tāsāṃ cintā smaraṇaṃ satataṃ, tāsu | kimbhūtāyāḥ | kandarpajvarasaṃjvarākulatanoḥ kandarpasya jvaraḥ tena saṃjvarastāpaḥ tenākulā vyākulā tanuryasyāḥ sā tathā tasyāḥ | yadyevaṃ tahi kathaṃ na mriyata ityāha | kintu klāntivaśena glānivaśena kṣīṇā kathaṃ kathamapi atikaṣṭena prāṇiti jīvati | kiṃ kurvatī rahasi sthitā | ekaṃ tvāmeva prāṇavallabhaṃ dhyāyantī | kimbhūtam | śītalataram atiśayena śītalam |
