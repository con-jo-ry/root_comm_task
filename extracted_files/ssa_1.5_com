jayanti bhakti iti | bhaktipīyūṣarasa evāsavavaraḥ - utkṛṣṭaṃ pānaṃ, tena udgataharṣā ye te jayanti — sarvotkarṣeṇa vartante | kīdṛśāḥ | advitīyāḥ — addvitīyā asādhāraṇasvarūpā api tvaddvitīyāḥ — tvam eva dvitīyas tulyarūpo yeṣām | atha ca tvaddvitīyā api - bhaktisamāveśenātyantam abhedāsādhanatvāt tvam eva dvitīyaḥ - prabhutvena pariśīlito yeṣāṃ, tathābhūtā api advitīyāḥ—viśvābhedinaḥ | advitīyāś ca kathaṃ tvaddvitīyāḥ, tvaddvitīyāś ca katham advitīyā iti virodhacchāyā ||
