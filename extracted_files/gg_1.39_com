iha mugdhavadhūnikare hariḥ kṛṣṇo vilati krīḍati | mugdhāḥ manohāriṇyaśca tāḥ vadhvaśceti tāsāṃ nikaraḥ kadambakastasmin | kimbhūte | vilāsini | vilāsaḥ śṛṅgārajanito vikāro 'syāstīti tathā tasmin | kimbhūto hariḥ | candanacarcitanīlakalevarapītavasanavanamālī | nīlaṃ ca tat kalevaraṃ śarīraṃ ceti | candanena carcitamanuliptaṃ yasya sa tathā | pītaṃ vasanaṃ dukūlaṃ yasya sa tathā | vanamālāsyāstīti vanamālī | punaḥ kathambhūtaḥ | kelicalanmaṇikuṇḍalamaṇḍitagaṇḍayugasmitaśālī | kelyā calatī vyālole ca te maṇikuṇḍale ratnairyuktakuṇḍale ca tābhyāṃ maṇḍitaṃ gaṇḍayugaṃ yasya sa tathā | sa cāsau smitaśālī ca īṣaddhāsyayuktaḥ |
