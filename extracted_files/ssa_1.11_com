he svāmin tavcchaktipātasamāveśamayabhaktyānandāsvādam anāsādya, bodhasya parā dehapātaprāpyā prakṛṣṭāpi yā śāntaśivapadātmā daśā syāt kaiścit sambhāvyate, sā taiḥ sambhāvyamānā māṃ praty āsavasya yathā śuktatā paryuṣitatā tathā bhātīti yāvat | yatas tair bhaktyamṛtam anāsvādyaiva śuktīkṛtam | yaiḥ punar āsvādyate, taiḥ svacamatkārānandaviśrāntīkṛtatvāt kā śuktatāsambhāvanā? āsvādād iti lyablope pañcamī | athavā tvadbhaktyamṛtāsvādād api parā mokṣarūpā yā kācid daśāstīti sambhāvyate, sā mahyaṃ na rocate, bhaktyamṛtāsvādasyaiva niratiśayacamatkāravattvād ity evaṃparam etat |
