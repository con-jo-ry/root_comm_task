tasyeti || rājāno yakṣāḥ || "rājā prabhau nṛpe candre yakṣe kṣatriyaśakrayoḥ" iti viśvaḥ || rājñāṃ rājā rājarājaḥ kuberaḥ || "rājarājo dhanādhipaḥ" ity amaraḥ | "rājāhaḥ sakhibhyaṣ ṭac" iti ṭacpratyayaḥ || tasyānucaro yakṣaḥ | antarbāṣpo dhīrodāttatvād antaḥ stambhitāśruḥ san | kautukādhānahetor abhilāṣotpādakāraṇasya || "kautukaṃ cābhilāṣesyād utsave narmaharṣayoḥ" iti viśvaḥ || tasya meghasya puro 'gre katham api | garīyasā prayatnenety arthaḥ || "jñānahetuvivakṣāyām apy ādi katham avyayam | katham ādi tathāpy antaṃ yatnagauravabāḍhayoḥ" ity ujjvalaḥ || sthitvā ciraṃ dadhyau cintayām āsa || "dhyai cintāyām" iti dhātor liṭ || manovikāropaśamanaparyantam iti śeṣaḥ || vikārahetum āha meghāloka iti || meghāloke meghadarśane sati sukhino 'pi priyādijanasaṅgatasyāpi cetaś cittam anyathābhūtā vṛttir vyāpāro yasya tadanyathāvṛtti bhavati | vikṛtim āpadyata ity arthaḥ kaṇṭhāśleṣapraṇayini kaṇṭhāliṅganārthini jane | dūre saṃsthā sthitir yasya tasmin dūrasaṃsthe sati kiṃ punaḥ | virahiṇaḥ kim uta vaktavyam ity arthaḥ | virahiṇāṃ meghasandarśanam uddīpanaṃ bhavatīti bhāvaḥ || arthāntaranyāso 'laṅkāraḥ | tad uktaṃ daṇḍinā - "jñeyaḥ so 'rthāntaranyāso vastu prastutya kiñcana | tatsādhanasamarthasya nyāso yo 'nyasya vastunaḥ" iti ||