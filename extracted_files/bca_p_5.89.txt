idam apy anarthavivarjanāya mūlāpattikāraṇam akaraṇīyam ity āha.

gambhīrodāram alpeṣu na strīṣu puruṣaṃ vinā |

gambhīro durmedhasāmagādhatvāt. udāraś ca prakarṣaparyantatvāt. tādṛśaṃ ca dharmam alpeṣv asaṃskṛtabuddhiṣu hīnādhimuktiṣu vā na vaded iti prakṛtena saṃbandhaḥ. na mātṛgrāmasya ekākī rahogato dharmaṃ vadet. vadan sāpattiko bhavati. na doṣaḥ puruṣo yadi syāt.

hīnotkṛṣṭeṣu dharmeṣu samaṃ gauravamācaret || Bca_5.89 ||

śrāvakayānabhāṣiteṣu vā mahāyānabhāṣiteṣu vā dharmeṣu tulyaṃ cittaprasādādikaṃ kuryāt. anyathā saddharmapratikṣepaḥ syāt.