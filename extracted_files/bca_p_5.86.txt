atityāgaṃ niṣedhayan punar ātmarakṣām upadarśayann āha.

satāṃ satpuruṣāṇāṃ bodhisattvānāṃ dharmaḥ. laukikalokottaraparahitasukhavidhānam | tatsevakaṃ kāyam alpārthanimittaṃ na pīḍayet. anyathā mahato 'rtharāśer hāniḥ syāt. ata eva pūrvasmin hetupadam etat. kutaḥ punar evam? yasmād anenaiva sukumāropakrameṇa saṃvardhamānaḥ śīghram eva sattvānāṃ hitasukhasaṃpādanasamartho bhavati.

-- 5.67

yata evaṃ tasmāt svaśarīraśirodānādi na kartavyam iti niṣiddham. kadā? aśuddhe mitrāmitretarasarvavyasanijanasādhāraṇapravṛtte kṛpācitte. atyārabdhena hi vīryeṇa svaparahitārthasya bādhā syāt. samapravṛtte punar āśaye svaparātmano 'tirikte vā na niṣidhyate. yaduktam—tathā svaparabodhipakṣaśrutādyantarāyakarau tyāgātyāgau na kāryau. adhikasattvārthaśaktes tulyaśakter vā bodhisattvasyādhikatulyakuśalāntarāyakarau tyāgātyāgau na kāryāv iti siddhaṃ bhavati.

idam eva ca saṃdhāya bodhisattvaprātimokṣe 'bhihitam—

	yas tu khalu punaḥ śāriputra abhiniṣkrāntagṛhāvāso bodhisattvo bodhyaṅgair abhiyuktaḥ, tena kathaṃ dānaṃ dātavyam, kataraṃ dānaṃ dātavyam, kiyadrūpaṃ dānaṃ dātavyam? peyālaṃ. dharmadāyakena bhavitavyam. yaś ca śāriputra gṛhī bodhisattvo gaṅgānadīvālikāsamāni buddhakṣetrāṇi saptaratnaparipūrṇāni tathāgatebhyo 'rhadbhayaḥ samyaksaṃbuddhebhyo dānaṃ dadyāt, yaś ca śāriputra pravrajyāparyāpanno bodhisattvaḥ ekāṃ catuṣpadikāṃ gāthāṃ prakāśayet, ayam eva tato bahutaraṃ puṇyaṃ prasavati. na śāriputra tathāgatena pravrajitasyāmiṣadānamanujñātam. peyālaṃ. yasya punaḥ śāriputra pātrāgataḥ pātraparyāpanno lābho bhaved dhārmiko dharmalabdhaḥ, tena sādhāraṇabhājinā bhavitavyaṃ sārdhaṃ sabrahmacāribhiḥ

iti. tatraivāha-

	yas tu khalu punaḥ śāriputra anabhiniṣkrāntagṛhāvāso bodhisattvaḥ, tena dharma āsevitavyaḥ. tatra tenābhiyuktena bhavitavyam iti. anyathā hi ekasattvārthasaṃgrahārthaṃ mahataḥ sattvarāśes tasya ca sattvasya bodhisattvāśayaparikarmāntarāyān mahato 'rthasya hāniḥ kṛtā syād.

iti.

anenopāyakauśalena viharan na bodhimārgāt paribhraśyate. ayam abhiprāyaḥ—dattaḥ pūrvam evānenātmabhāvaḥ sarvasattvebhyaḥ. kevalam akālaparibhogāt parirakṣaṇīyaḥ. ato na mātsaryasyāvakāśaḥ. nāpi pratijñātārthahānir iti. yad uktam—

	bhaiṣajyavṛkṣasya sudarśanasya mūlādibhogyasya yathaiva bījam |
	datvāpi saṃrakṣyam akālabhogāt saṃbuddhabhaiṣajyataros tathaiva ||

iti.