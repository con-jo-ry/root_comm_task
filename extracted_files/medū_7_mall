santaptānām iti || he payoda, tvaṃ santaptānām ātapena vā pravāsaviraheṇa vā saṃjvaritānām || "santāpaḥ sañjvaraḥ samau" ity amaraḥ || śaraṇaṃ payodānenātapakhinnānāṃ proṣitānāṃ svasthānapreraṇayā ca rakṣako 'si || "śaraṇaṃ gṛharakṣitroḥ" ity amaraḥ || tat tasmāt kāraṇād dhanapateḥ kuberasya krodhena viśleṣitasya priyayā viyojitasya me mama sandeśaṃ vārtā priyāyā hara | priyāṃ prati nayety arthaḥ | sambandhasāmānye ṣaṣṭhī || sandeśaharaṇenāvayoḥ santāpaṃ nudety arthaḥ | kutra sthāne sā sthitā tatsthānasya vā kiṃ vyāvartakaṃ tatrāha—gantavyeti || bahir bhavaṃ bāhyam || "bahirdevapañcajanebhyaś ca" iti yañ || bāhya udyāne sthitasya harasya śirasi yā candrikā tayā dhautāni nirmalāni harmyāṇi dhanikabhavanāni yasyāṃ sā tathoktā || "harmyādi dhanināṃ vāsaḥ" ity amaraḥ || anena vyāvartakam uktam || alakā nāmālaketi prasiddhā yakṣeśvarāṇāṃ vasatiḥ sthānaṃ te tava gantavyā | tvayā gantavyety arthaḥ || "kṛtyānāṃ kartari vā" iti ṣaṣṭhī ||
