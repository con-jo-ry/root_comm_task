samprati matsarā nūnaṃ dūṣayiṣyanti mannibandhanam | atas taddoṣodbhāvanena śuśrūṣūṇām utsāhabhaṅgo mā bhūd ity evam artham āha nirdoṣatveti | prasiddhātiśayāv api mokṣasvargau prati nāstikā vivadante | vadanti ca sukhaduḥkhe laukike svarganarakau iti | mokṣe ca sadbhāvataḥ prabhṛti vivādaḥ | eke hi nāsti mokṣa iti vadanti | anye punaḥ sakalaviṣayoparāgarahitaṃ saṃvedanapravāham apavargam āhuḥ | anye taduparamam | apare sakalavaiśeṣikātmaguṇocchedalakṣaṇaṃ niratiśayam aviṣayapariṣvaṅgajam anavasānam ānandasandoham | apare ca pūrve ca bhrāntisamutthair nānāvikalpaiḥ pāramārthikamokṣasvarūpam apalapanty eveti ||
