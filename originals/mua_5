--- 1
uktau dvau devatāyogau samāhitaḥ sandhyāsu, asamāhitaḥ sandhyāntarāleṣu. tattvayogo vaktavyaḥ, yatas tribhir vinā nāsti śīghrataraṃ bodhiḥ. ata āha—tattvetyādi. tattvasya dyotakaḥ paṭalas tattvapaṭalaḥ.

rūpaṃ nīlapītādi. tan nāsti na vidyate. kathaṃ nāsti? svarūpeana—yad asya svarūpaṃ bālaiḥ kalpyate darśanagrāhyaṃ[^1] [ms-a fol. 35r] vastubhūtam, tena nāsti, [ms-c fol. 25r] ekānekasvabhāvavirahāt. kevalaṃ bhrāntā buddhir bālānām asataiva tena tenākāreṇa khyāti svapnādāv iva. rūpābhāve na kaścid rūpaṃ paśyatīti draṣṭā 'pi nāsti. tenāha—na draṣṭā ceti. na draṣṭety arthaḥ. draṣṭā cakṣurdhātur draṣṭā puruṣo dvāv api svarūpeṇa na staḥ. yad anayoḥ svarūpaṃ vastugrāhakaṃ bālair vikalpyate tena na staḥ. evaṃ yāvan na sparśo nāpi spraṣṭā ca. iyatā daśāyatanāni rūpacakṣurādīni. draṣṭādirūpaś ca pudgalo nāstīty uktam.

na cittam iti vijñānalakṣaṇaṃ cittam. vijānātīti vijñānaṃ ṣaḍvijñānakāyāś cakṣurvijñānadhātur yāvan manovijñānadhātuḥ. etāny eva samanantarātītāni manodhātuḥ. saptaite vijñānadhātavo manaāyatanam. yaś ca ṣaḍbhir vijñānair vijñātā pudgalaḥ, so 'pi vijānātīti vijñānam. tataḥ so 'pi cittaśabdenoktaḥ. tad ubhayaṃ [ms-a, begins 35v, begin °sti] nāsti, tayor grāhakalakṣaṇatvāt, grāhyābhāve ca grāhakāyogāt.

kasmād grāhyaṃ nāsti? ekānekasvabhāvavirahāt. siddha eṣa hetuḥ sāvayaveṣu daśasvāyataneṣu niraṃśeṣu ca paramāṇuṣu. paramāṇumātre 'pi sthūlapratibhāsāyogāt.

dharmāyatane tu yāni dravyāṇi teṣu niraṃśeṣu pratibhāsamānarūpasyotpatter asiddho hetuḥ, tasmān na dharmāyatanaṃ nāstīty ata āha—na caittikam iti. cittasya viṣayaś caittikaṃ dharmāyatanam, tad api nāsti. akṣaṇikānām anyatra nirākṛtatvāt, kṣaṇikānām api grāhyatvāyogāt, atītānāgatānām asattvena vartamānānām akāraṇatvenāgrāhyalakṣaṇatvāc ca viṣayasya. yadi tarhi dvayarūpeṇa na santi, dvādaśāyatanāni pudgalaś ca kena rūpeṇa santi? dvayapratibhāsinā bhrāntirūpeṇa dravyataḥ santi, tena pratītyasamutpannatvāt. yat punar eṣāṃ rūpaṃ dvayaśūnyatā vijñaptimātratā prakāśamātratā sarvatra samarasā, tenaite paramārthataḥ santi. tad dhi paramārthaḥ paramasya lokottarajñānasyārtho viṣayaḥ. tatra dvayasaṃgṛhītaṃ rūpaṃ nāstīti parijñeyam, tadastitvābhiniveśasyaiva sarvānarthamūlatvāt. dvayapratibhāsi bhrāntirūpaṃ prahātavyam, bhrāntiprabhedatvāt sarvānarthānām. dvayaśūnyatārūpaṃ punar eṣāṃ pratyakṣīkartavyam, tatpratyakṣasyaiva samyagjñānarūpatvāt, tasya ca sarvabhrāntipratipakṣatvāt, krameṇa mahāsukhamahāmokṣasakalabuddhaguṇavaśitvasādhanatvāc ca. so 'pi mahāmokṣaḥ paramārthaḥ paramaphalatvāt tad api samyagjñānaṃ paramārthaḥ paramo 'rtho 'syeti kṛtvā. iyatā tathatātattvam uktam.

--- 2
kulatattvam prastotum āha—jananītyādi. jananīti hitaiṣiṇī. bhaginīti sthirasnehā. ubhe sattvakulavātsalyāt. naṭīti paṭuḥ prajñā ca. rajakīti śuklakarmaratā. vajrīti dhyānapriyā. caṇḍālīti nihitamānatvāt kṣamāśīlā. brāhmaṇīty avadyabhīruḥ.

prajñetyādi. nairātmyādīnām anyatamā prajñā. upāyo hevajraḥ. anayor eva rūpeṇa vidhiniṣpāditena dehadvayasya darśanaparirambhaprativedhavicāraṇāni prajñopāyavidhānam tena pūjayet. tattvavatsala iti tattvasaṃvedanapriyaḥ san.

--- 3
prayatneneti guptau yatnaḥ prayatnaḥ. tam eva āha—yathā bhedo na jāyata iti. bheda udbhedaḥ svayam eva pareṣāṃ yuktibalād abhyūhaḥ. mantrabhedaś ca bhedaḥ. madauddhatyakopādibhiḥ svayaṃ tayā sahāyena vā parasmai kathanaṃ mantrabhedaḥ. 

aguptau narakapātādir adṛṣṭadoṣaḥ prasiddha eva. dṛṣṭadoṣam apy āha—agupta ityādinā. vyāḍādibhiḥ duḥkhaṃ kriyata iti sambandhaḥ. vyāḍāḥ sarpavyāghrādayaḥ. bhūcarāḥ śāsakā narapiśācādayaḥ.

--- 4
mudryate yeneti lakṣyate yataḥ.

--- 5
kulaṃ caitad iti vajrapadmādikam.

--- 8
[ed. p. 54] tathatāyāṃ gata iti suviśuddhatathataikarase dharmakāye sthitaḥ. śrīmān iti sarvabuddhadharmeśvaraḥ, na tu śrāvakādiḥ. āgataś ceti tasyā eva tathatāyāḥ sakāśād āgatas tanniṣyandābhyāṃ sambhoganirmāṇakāyābhyāṃ jagadarthakaraṇāya. evaṃ tathatāgataśabdayor ekaśeṣo madhyatakārasya nairukto lopaḥ. evaṃ tāvat sarve tathāgatāḥ. teṣām ādarśajñānādīni pañcakulāni.

--- 9
nanu sarvabuddhāḥ pañcajñāninaḥ. tat kathaṃ kulabhedaḥ? gotrabhedāt. ādarśādīnām ekaikasya hi cchāyo gotram anādisiddhaṃ bodhisattvānām. anekasya tu cchāyā sattvagotraṃ ṣaṣṭham. ata evāha—kulāni ṣaḍvidhāny āhur iti. saṃkṣepeṇa tu pañcadhety anekacchāyasyāpy ekacchāyā balīyastvāt. trividham iti traividhyam. kāyavākcittabhedanair iti vacanāt svakāyavākcitteṣu sarvatathāgatakāyavākcittādhimokṣas tattvayoga iti gamyata eva.

--- 10
evaṃ pañcakulāny adhikṛty āha—kulānām ityādi. pañceti pañcakam. svakāye bhūtānāṃ yat pañcakam tat kulānāṃ draṣṭavyam, pañcasu bhūteṣv ayaṃ kulādhimokṣāt. pañcaskandhasvarūpiṇām iti ātmanaḥ skandhapañcake 'pi kulapañcakādhimokṣāt. kulyata ity asaṃkhyāto buddhabodhisattvānāṃ rāśir ekaikena gotreṇa kulyate saṃkhyāyate. tasmāt pañcakulānīty arthaḥ.

--- 11
satyadvayam adhikṛtyāha—nāsti ityādi. nāsti bhāvako na bhāvo 'stīti bhāvanaṃ bhāvaḥ. bhāvakaḥ kartā. bhāvanā kriyā. dvayam idaṃ bhāvanīyāt pṛthag naiva draṣṭavyam. devatāmantrābhyām anyo nāham. bhāvanāpi tayoḥ prakāśarūpataiva, nānyety eṣa tattvādhimokṣaḥ kartavya ity arthaḥ. tattvaṃ satyaṃ bhūtam iti paryāyāḥ. atas tattvapaṭale satyadvayaṃ vaktavyam.

tatra [img. 43b] sarva eṣa vistaraḥ saṃvṛtisatyaṃ paramaudāryasādhanam adhikṛtyoktam. paramagāmbhīryasādhanaṃ paramārthasatyam adhikṛtyāha—mantram ityādi. tāv api devatāmantrau paramārthato na staḥ. kutaḥ? yathāpratibhāsam asattvād iti bhāvaḥ.

paramārthatas tarhi, kathaṃ tau sta ity āha—santiṣṭheta ityādi. prapañcair viparyāso bhrāntir ity eko 'rthaḥ. tatra sarvabhrāntīnām agocaratvād dharmadhātur aprapañcaḥ. tanaiva samyagjñānena sabījasaṃkleśakṣayāt pratiṣṭhādehabhoganirbhāsānāṃ ca vijñaptīnāṃ prahāṇād anāsravo dharmadhātur aprapañcaḥ. trayam idaṃ viśuddhākāśanibham anantam aprapañcam dharmakāyam ity arthaḥ. tad eva svabhāvaḥ tena svabhāvena sākṣātkarttavyāv iti bhāvaḥ.

--- 12
tathā hi sa eva vairocanaḥ, prakāśamātratayā prakhyānāt. sa eva akṣobhyaḥ, nirābhāsatvāt. sa eva amoghaḥ, viśvārthakaraṇāt. sa eva ratnaḥ, sarvabuddhadharmāṇāṃ lābhāt. sa eva ārolikaḥ, teṣām ātmani samyak paricchedāt. evaṃ pañcajñānamayatvāt sa eva sāttvikaḥ, vajrasattva ity arthaḥ. brahmetyādi. sa eva brahmādir ucyate.

--- 13
katham ity āha—brahmetyādi. yata eva suviśuddhabodharūpatvād asau buddhas tad eva paraṃ brahma. tasmāt sa eva brahmā. nirvṛttita iti mokṣarūpatvād ity arthaḥ. nirvṛtir nirvāṇaṃ mokṣo niḥśreyasaṃ buddha iti paryāyāḥ. viṣaṇād iti tādātmyena praveśāt. kva? paramagambhīre dharmakāye. viśateḥ ktapratyayaḥ ṣatvaṇatve ca. sadā sukalyāṇād iti dhruvakalyāṇatvāt paramakalyāṇatvāc ca. sarvar ityādi. yasmād asau sarveṣām ātmani dharmadhātau vedakatvena sthitaḥ, tasmāt sarvaḥ.

--- 14
satsukhatvenety anāsravadhruvottamasukhatvena. bodhanād rater iti tasyaiva niruttarasya sukhasya vedanād yo hi taṃ na vedayate, nidrāṇa evāsau. brahmāditvaṃ yad uddiṣṭaṃ tad iyatā nirdiṣṭam—deha ityādinā. anyad apy āha sa eva devatā dehasambhavād ity arthaḥ. pūrvapade halopaḥ, uttarapade sambhalopaḥ. svārthe talā deva eva devatā. dehasambhavatvena sulabhatvam asya sūcayati.

--- 15
buddhaḥ sa iti saṃbuddha ity arthaḥ. aiśvaryādayaś ca te guṇāś ca. akhilā iti samagrāḥ. tathā coktam 

	aiśvaryasya samagrasya jñānasya yaśasaḥ śriyaḥ |
	rūpasyārthaprayatnasya ṣaṇṇāṃ bhaga iti smṛtaḥ || iti. 

etasmin pakṣe bhagāsya santīti vigrahaḥ kāryaḥ. uktaṃ paramārthasatyam.

--- 16
punar api saṃvṛtisatyam āśu sambhāropacayārtham āha—jananītyādi. jananyādiśabdaiḥ prajñāmātram uktam, nāvaśyaṃ bāhyā viśeṣā iti saṃkṣepaḥ. jagajjanam ity āryalokam, anyeṣāṃ niśceṣṭatvāt. vibhāgam iti jñeyanānātvam.

--- 17
rajakītyādinoddeśaḥ. rañjanād ityādinā nirdeśaḥ. sattvānām iti vijñānānām.

--- 18
guṇasyeti satsukhasya. cañcalatvād iti jñeyeśv āśusañcārāt.

--- 19
[ed. p. 58] jalpanaṃ japam iti hevajrāhaṅkāriṇo hṛnmantrodbhavaḥ. sa eva jalpo japa iti saṃkṣepaḥ. pādalekhaḥ pādapratibimbaṃ rajaḥpaṅkajalādibhis tanmaṇḍalalikhanam iti mahān saṃkṣepaḥ. malanād iti hevajreṇākramaṇād dhevajradhāraṇād vā. mala iti dhātur akāraḥ pratyayo 'ṇḍāgamaś ceti bhāvaḥ.

--- 20
sphoṭo vikāśaḥ. moṭanaṃ saṅkocaḥ. te ubhe mudre, hevajreṇa kṛtatvād iti mahān saṃkṣepaḥ. tad dhyeyam ityādi. hevajrāhaṃkāriṇo yā kācit cintā tad eva dhyānam ity arthaḥ. yasmād iti dhyai cintāyām iti dhātupāṭhād ity abhiprāyaḥ. ukto mahāmokṣasukhalakṣaṇaḥ paramārtho yaḥ sākṣātkartavyaḥ, tasya sākṣātkaraṇaṃ bhāvanayā. bhāvanāpariniṣpattir mukhyaṃ dhyānam.

--- 21
ato vaktavyaṃ kā tasya bhāvanā, kiṃ vā tasya dhyānam ity ata āha—pitari ityādi. pitā vajradharo guruś ca. pañcamyarthe saptamī. pituḥ sakāśāt prāptam. laukikasukhena dṛṣṭāntena pitrā yad upadiṣṭaṃ mahāmokṣasukham ity arthaḥ. anupadiṣṭānāṃ devamanuṣyādīnāṃ śrutir api tasya durlabhā, kiṃ punar anubhava iti bhāvaḥ.

tat sukhaṃ bhujyate svayam iti tad eva nirābhāsam anantaṃ niruttaram akṣayāvyayaṃ mahāmokṣasukhaṃ bhujyate. svayam iti sākṣād iva. kutaḥ? bhujyamāne laukikasukhe tad eva yathālakṣaṇam adhimucya, tathādhimokṣād ālambanīkṛte tasmin ālambanāntarasaṃcāraprasāraniṣedhena niścalasūkṣmīkṛtasya cetasas tathaiva nirantaram ādareṇa sābhogam anābhogaṃ ca vahanāt. iyatī yat tasya bhāvanā.

dhyānam ākhyātum āha—maraṇam ityādi. tathaiva ciraṃ bhāvyamānena mahāsukhena yena iti yadavastheneha maraṇaṃ bhavati, tad iti tadavasthaṃ tan mahāsukhadhyānam ucyate bhāvanāpariniṣpatteḥ.

iha maraṇam iti ko 'rthaḥ? iheti tato mahāsukhād anyasmin bahir adhyātmaṃ cālambane maraṇam apratisaṃvedanaṃ bhavati. ekadvaubahūn vā praharān divasān māsān varṣān vā daṃśamaśakādikṛtair api capeṭamuṣṭikaśābhighātair api paṭupaṭahaśaṃkhabherīmahāmeghasvanair api tāvantaṃ kālam apratibodhanād iti.

athavā na yuktā sahajā bhāvanā, dṛṣṭāntasahajasya pratyakṣatvena dārṣṭāntikasahajasya cānubhūtatvena dhyeyatvāyogāt. ata āha—pitarītyādi. pitari prāptaṃ dṛṣṭāntasahajaṃ bhujyate svayam iti sākṣādanubhūyate. maraṇaṃ mokṣaḥ. yena sukheneti dārṣṭāntikasahajena. iha tat sukhaṃ dhyānam iti dṛṣṭāntasukhe tādātmyena bhāvyamānaṃ dārṣṭāntikasukhaṃ dhyeyam ucyate. anubhūyamānetarayoḥ sādharmyasukhena ekarasībhāvagamanād iti bhāvaḥ.
