śikṣāṃ rakṣitukāmena cittaṃ rakṣyaṃ prayatnataḥ |
na śikṣā rakṣituṃ śakyā calaṃ cittam arakṣatā || 5.1 ||

adāntā mattamātaṅgā na kurvantīha tāṃ vyathām |
karoti yām avīcyādau muktaś cittamataṅgajaḥ || 5.2 ||

baddhaś cec cittamātaṅgaḥ smṛtirajjvā samantataḥ |
bhayam astaṃgataṃ sarvaṃ kṛtsnaṃ kalyāṇam āgatam || 5.3 ||

vyāghrāḥ siṃhā gajā ṛkṣāḥ sarpāḥ sarve ca śatravaḥ |
sarve narakapālāś ca ḍākinyo rākṣasās tathā || 5.4 ||

sarve baddhā bhavanty ete cittasyaikasya bandhanāt |
cittasyaikasya damanāt sarve dāntā bhavanti ca || 5.5 ||

yasmād bhayāni sarvāṇi duḥkhāny apramitāni ca |
cittād eva bhavantīti kathitaṃ tattvavādinā || 5.6 ||

śastrāṇi kena narake ghaṭitāni prayatnataḥ |
taptāyaḥkuṭṭimaṃ kena kuto jātāś ca tāḥ striyaḥ || 5.7 ||

pāpacittasamudbhūtaṃ tat tat sarvaṃ jagau muniḥ |
tasmān na kaścit trailokye cittād anyo bhayānakaḥ || 5.8 ||

adaridraṃ jagat kṛtvā dānapāramitā yadi |
jagaddaridram adyāpi sā kathaṃ pūrvatāyinām || 5.9 ||

phalena saha sarvasvatyāgacittāj jane 'khile |
dānapāramitā proktā tasmāt sā cittam eva tu || 5.10 ||

matsyādayaḥ kva nīyantāṃ mārayeyaṃ yato na tān |
labdhe viraticitte tu śīlapāramitā matā || 5.11 ||

kiyato mārayiṣyāmi durjanān gaganopamān |
mārite krodhacitte tu māritāḥ sarvaśatravaḥ || 5.12 ||

bhūmiṃ chādayituṃ sarvāṃ kutaś carma bhaviṣyati |
upānaccarmamātreṇa channā bhavati medinī || 5.13 ||

bāhyā bhāvā mayā tadvac chakyā vārayituṃ na hi |
svacittaṃ vārayiṣyāmi kiṃ mamānyair nivāritaiḥ || 5.14 ||

sahāpi vākcharīrābhyāṃ mandavṛtter na tat phalam |
yat paṭor ekakasyāpi cittasya brahmatādikam || 5.15 ||

japās tapāṃsi sarvāṇi dīrghakālakṛtāny api |
anyacittena mandena vṛthaivety āha sarvavit || 5.16 ||

duḥkhaṃ hantuṃ sukhaṃ prāptuṃ te bhramanti mudhāmbare |
yair etad dharmasarvasvaṃ cittaṃ guhyaṃ na bhāvitam || 5.17 ||

tasmāt svadhiṣṭhitaṃ cittaṃ mayā kāryaṃ surakṣitam |
cittarakṣāvrataṃ muktvā bahubhiḥ kiṃ mama vrataiḥ || 5.18 ||

yathā capalamadhyastho rakṣati vraṇam ādarāt |
evaṃ durjanamadhyastho rakṣec cittavraṇaṃ sadā || 5.19 ||

vraṇaduḥkhalavād bhīto rakṣāmi vraṇam ādarāt |
saṃghātaparvatāghātād bhītaś cittavraṇaṃ na kim || 5.20 ||

anena hi vihāreṇa viharan durjaneṣv api |
pramadājanamadhye 'pi yatir dhīro na khaṇḍyate || 5.21 ||

lābhā naśyantu me kāmaṃ satkāraḥ kāyajīvitam |
naśyatv anyac ca kuśalaṃ mā tu cittaṃ kadācana || 5.22 ||

cittaṃ rakṣitukāmānāṃ mayaiṣa kriyate 'ñjaliḥ |
smṛtiṃ ca saṃprajanyaṃ ca sarvayatnena rakṣata || 5.23 ||

vyādhyākulo naro yadvan na kṣamaḥ sarvakarmasu |
tathābhyāṃ vikalaṃ cittaṃ na kṣamaṃ sarvakarmasu || 5.24 ||

asaṃprajanyacittasya śrutacintitabhāvitam |
sacchidrakumbhajalavan na smṛtāv avatiṣṭhate || 5.25 ||

aneke śrutavanto 'pi śrāddhā yatnaparā api |
asaṃprajanyadoṣeṇa bhavanty āpattikaśmalāḥ || 5.26 ||

asaṃprajanyacaureṇa smṛtimoṣānusāriṇā |
upacityāpi puṇyāni muṣitā yānti durgatim || 5.27 ||

kleśataskarasaṅgho 'yam avatāragaveṣakaḥ |
prāpyāvatāraṃ muṣṇāti hanti sadgatijīvitam || 5.28 ||

tasmāt smṛtir manodvārān nāpaneyā kadācana |
gatāpi pratyupasthāpyā saṃsmṛtyāpāyikīṃ vyathām || 5.29 ||

upādhyāyānuśāsinyā bhītyāpy ādarakāriṇām |
dhanyānāṃ gurusaṃvāsāt sukaraṃ jāyate smṛtiḥ || 5.30 ||

buddhāś ca bodhisattvāś ca sarvatrāvyāhatekṣaṇāḥ |
sarvam evāgratas teṣāṃ teṣām asmi puraḥ sthitaḥ || 5.31 ||

iti dhyātvā tathā tiṣṭhet trapādarabhayānvitaḥ |
buddhānusmṛtir apy evaṃ bhavet tasya muhur muhuḥ || 5.32 ||

saṃprajanyaṃ tadāyāti na ca yātyāgataṃ punaḥ |
smṛtir yadā manodvāre rakṣārtham avatiṣṭhate || 5.33 ||

pūrvaṃ tāvad idaṃ cittaṃ sadopasthāpyam īdṛśam |
nirindriyeṇeva mayā sthātavyaṃ kāṣṭhavat sadā || 5.34 ||

niṣphalā netravikṣepā na kartavyāḥ kadācana |
nidhyāyantīva satataṃ kāryā dṛṣṭir adhogatā || 5.35 ||

dṛṣṭiviśrāmahetos tu diśaḥ paśyet kadācana |
ābhāsamātraṃ dṛṣṭvā ca svāgatārthaṃ vilokayet || 5.36 ||

mārgādau bhayabodhārthaṃ muhuḥ paśyec caturdiśam |
diśo viśramya vīkṣeta parāvṛtyeva pṛṣṭhataḥ || 5.37 ||

sared apasared vāpi puraḥ paścān nirūpya ca |
evaṃ sarvāsv avasthāsu kāryaṃ buddhvā samācaret || 5.38 ||

kāyenaivam avastheyam ity ākṣipya kriyāṃ punaḥ |
kathaṃ kāyaḥ sthita iti draṣṭavyaṃ punar antarā || 5.39 ||

nirūpyaḥ sarvayatnena cittamattadvipas tathā |
dharmacintāmahāstambhe yathā baddho na mucyate || 5.40 ||

kutra me vartata iti pratyavekṣyaṃ tathā manaḥ |
samādhānadhuraṃ naiva kṣaṇam apy utsṛjed yathā || 5.41 ||

bhayotsavādisaṃbandhe yady aśakto yathāsukham |
dānakāle tu śīlasya yasmād uktam upekṣaṇam || 5.42 ||

yad buddhvā kartum ārabdhaṃ tato 'nyan na vicintayet |
tad eva tāvan niṣpādyaṃ tadgatenāntarātmanā || 5.43 ||

evaṃ hi sukṛtaṃ sarvam anyathā nobhayaṃ bhavet |
asaṃprajanyakleśo 'pi vṛddhiṃ caivaṃ gamiṣyati || 5.44 ||

nānāvidhapralāpeṣu vartamāneṣv anekadhā |
kautūhaleṣu sarveṣu hanyād autsukyam āgatam || 5.45 ||

mṛnmardanatṛṇacchedarekhādyaphalam āgatam |
smṛtvā tāthāgatīṃ śikṣāṃ bhītas tatkṣaṇam utsṛjet || 5.46 ||

yadā calitukāmaḥ syād vaktukāmo 'pi vā bhavet |
svacittaṃ pratyavekṣyādau kuryād dhairyeṇa yuktimat || 5.47 ||

anunītaṃ pratihataṃ yadā paśyet svakaṃ manaḥ |
na kartavyaṃ na vaktavyaṃ sthātavyaṃ kāṣṭhavat tadā || 5.48 ||

uddhataṃ sopahāsaṃ vā yadā mānamadānvitam |
sotprāsātiśayaṃ vakraṃ vañcakaṃ ca mano bhavet || 5.49 ||

yadātmotkarṣaṇābhāsaṃ parapaṃsanam eva ca |
sādhikṣepaṃ sasaṃrambhaṃ sthātavyaṃ kāṣṭhavat tadā || 5.50 ||

lābhasatkārakīrtyarthi parivārārthi vā punaḥ |
upasthānārthi me cittaṃ tasmāt tiṣṭhāmi kāṣṭhavat || 5.51 ||

parārtharūkṣaṃ svārthārthi pariṣatkāmam eva vā |
vaktum icchati me cittaṃ tasmāt tiṣṭhāmi kāṣṭhavat || 5.52 ||

asahiṣṇv alasaṃ bhītaṃ pragalbhaṃ mukharaṃ tathā |
svapakṣābhiniviṣṭaṃ vā tasmāt tiṣṭhāmi kāṣṭhavat || 5.53 ||

evaṃ saṃkliṣṭam ālokya niṣphalārambhi vā manaḥ |
nigṛhṇīyād dṛḍhaṃ śūraḥ pratipakṣeṇa tat sadā || 5.54 ||

suniścitaṃ suprasannaṃ dhīraṃ sādaragauravam |
salajjaṃ sabhayaṃ śāntaṃ parārādhanatatparam || 5.55 ||

parasparaviruddhābhir bālecchābhir akheditam |
kleśotpādād idaṃ hy etad eṣām iti dayānvitam || 5.56 ||

ātmasattvavaśaṃ nityam anavadyeṣu vastuṣu |
nirmāṇam iva nirmānaṃ dhārayāmy eṣa mānasam || 5.57 ||

cirāt prāptaṃ kṣaṇavaraṃ smṛtvā smṛtvā muhurmuhuḥ |
dhārayāmīdṛśaṃ cittam aprakampyaṃ sumeruvat || 5.58 ||

gṛdhrair āmiṣasaṃgṛddhaiḥ kṛṣyamāṇa itas tataḥ |
na karoty anyathā kāyaḥ kasmād atra pratikriyām || 5.59 ||

rakṣasīmaṃ manaḥ kasmād ātmīkṛtya samucchrayam |
tvattaś cet pṛthag evāyaṃ tenātra tava ko vyayaḥ || 5.60 ||

na svīkaroṣi he mūḍha kāṣṭhaputtalakaṃ śucim |
amedhyaghaṭitaṃ yantraṃ kasmād rakṣasi pūtikam || 5.61 ||

imaṃ carmapuṭaṃ tāvat svabuddhyaiva pṛthak kuru |
asthipañjarato māṃsaṃ prajñāśastreṇa mocaya || 5.62 ||

asthīny api pṛthak kṛtvā paśya majjānam antataḥ |
kim atra sāram astīti svayam eva vicāraya || 5.63 ||

evam anviṣya yatnena na dṛṣṭaṃ sāram atra te |
adhunā vada kasmāt tvaṃ kāyam adyāpi rakṣasi || 5.64 ||

na khāditavyam aśuci tvayā peyaṃ na śoṇitam |
nāntrāṇi cūṣitavyāni kiṃ kāyena kariṣyasi || 5.65 ||

yuktaṃ gṛdhraśṛgālāder āhārārthaṃ tu rakṣitum |
karmopakaraṇaṃ tv etan manuṣyāṇāṃ śarīrakam || 5.66 ||

evaṃ te rakṣataś cāpi mṛtyur ācchidya nirdayaḥ |
kāyaṃ dāsyati gṛdhrebhyas tadā tvaṃ kiṃ kariṣyasi || 5.67 ||

na sthāsyatīti bhṛtyāya na vastrādi pradīyate |
kāyo yāsyati khāditvā kasmāt tvaṃ kuruṣe vyayam || 5.68 ||

dattvāsmai vetanaṃ tasmāt svārthaṃ kuru mano 'dhunā |
na hi vaitanikopāttaṃ sarvaṃ tasmai pradīyate || 5.69 ||

kāye naubuddhim ādhāya gatyāgamananiścayāt |
yathākāmaṅgamaṃ kāyaṃ kuru sattvārthasiddhaye || 5.70 ||

evaṃ vaśīkṛtasvātmā nityaṃ smitamukho bhavet |
tyajed bhṛkuṭisaṅkocaṃ pūrvābhāṣī jagatsuhṛt || 5.71 ||

saśabdapātaṃ sahasā na pīṭhādīn vinikṣipet |
nāsphālayet kapāṭaṃ ca syān niḥśabdaruciḥ sadā || 5.72 ||

bako biḍālaś cauraś ca niḥśabdo nibhṛtaś caran |
prāpnoty abhimataṃ kāryam evaṃ nityaṃ yatiś caret || 5.73 ||

paracodanadakṣāṇām anadhīṣṭopakāriṇām |
pratīcchec chirasā vākyaṃ sarvaśiṣyaḥ sadā bhavet || 5.74 ||

subhāṣiteṣu sarveṣu sādhukāram udīrayet |
puṇyakāriṇam ālokya stutibhiḥ saṃpraharṣayet || 5.75 ||

parokṣaṃ ca guṇān brūyād anubrūyāc ca toṣataḥ |
svavarṇe bhāṣyamāṇe ca bhāvayet tadguṇajñatām || 5.76 ||

sarvārambhā hi tuṣṭyarthāḥ sā vittair api durlabhā |
bhokṣye tuṣṭisukhaṃ tasmāt paraśramakṛtair guṇaiḥ || 5.77 ||

na cātra me vyayaḥ kaścit paratra ca mahat sukham |
aprītiduḥkhaṃ dveṣais tu mahad duḥkhaṃ paratra ca || 5.78 ||

viśvastavinyastapadaṃ vispaṣṭārthaṃ manoramam |
śrutisaukhyaṃ kṛpāmūlaṃ mṛdumandasvaraṃ vadet || 5.79 ||

ṛju paśyet sadā sattvāṃś cakṣuṣā saṃpibann iva |
etān eva samāśritya buddhatvaṃ me bhaviṣyati || 5.80 ||

sātatyābhiniveśotthaṃ pratipakṣottham eva ca |
guṇopakārikṣetre ca duḥkhite ca mahac chubham || 5.81 ||

dakṣa utthānasaṃpannaḥ svayaṅkārī sadā bhavet |
nāvakāśaḥ pradātavyaḥ kasyacit sarvakarmasu || 5.82 ||

uttarottarataḥ śreṣṭhā dānapāramitādayaḥ |
netarārthaṃ tyajec chreṣṭhām anyatrācārasetutaḥ || 5.83 ||

evaṃ buddhvā parārtheṣu bhavet satatam utthitaḥ |
niṣiddham apy anujñātaṃ kṛpālor arthadarśinaḥ || 5.84 ||

vinipātagatānāthavratasthān saṃvibhajya ca |
bhuñjīta madhyamāṃ mātrāṃ tricīvarabahis tyajet || 5.85 ||

saddharmasevakaṃ kāyam itarārthe na pīḍayet |
evam eva hi sattvānām āśām āśu prapūrayet || 5.86 ||

tyajen na jīvitaṃ tasmād aśuddhe karuṇāśaye |
tulyāśaye tu tat tyājyam itthaṃ na parihīyate || 5.87 ||

dharmaṃ nirgaurave svasthe na śiroveṣṭhite vadet |
sacchatradaṇḍaśastre ca nāvaguṇṭhitamastake || 5.88 ||

gambhīrodāram alpeṣu na strīṣu puruṣaṃ vinā |
hīnotkṛṣṭeṣu dharmeṣu samaṃ gauravam ācaret || 5.89 ||

nodāradharmapātraṃ ca hīne dharme niyojayet |
na cācāraṃ parityajya sūtramantraiḥ pralobhayet || 5.90 ||

dantakāṣṭhasya kheṭasya visarjanam apāvṛtam |
neṣṭaṃ jale sthale bhogye mūtrādeś cāpi garhitam || 5.91 ||

mukhapūraṃ na bhuñjīta saśabdaṃ prasṛtānanam |
pralambapādaṃ nāsīta na bāhū mardayet samam || 5.92 ||

naikayānyastriyā kuryād yānaṃ śayanam āsanam |
lokāprasādakaṃ sarvaṃ dṛṣṭvā pṛṣṭvā ca varjayet || 5.93 ||

nāṅgulyā kārayet kiṃcid dakṣiṇena tu sādaram |
samastenaiva hastena mārgam apy evam ādiśet || 5.94 ||

na bāhūtkṣepakaṃ kaṃcic chabdayed alpasambhrame |
acchaṭādi tu kartavyam anyathā syād asaṃvṛtaḥ || 5.95 ||

nāthanirvāṇaśayyāvac chayītepsitayā diśā |
saṃprajānaṃ laghūtthānaḥ prāg avaśyaṃ niyogataḥ || 5.96 ||

ācāro bodhisattvānām aprameya udāhṛtaḥ |
cittaśodhanam ācāraṃ niyataṃ tāvad ācaret || 5.97 ||

rātriṃ divaṃ ca triskandhaṃ trikālaṃ ca pravartayet |
śeṣāpattiśamas tena bodhicittajināśrayāt || 5.98 ||

yā avasthāḥ prapadyeta svayaṃ paravaśo 'pi vā |
tāsv avasthāsu yāḥ śikṣāḥ śikṣettā eva yatnataḥ || 5.99 ||

na hi tad vidyate kiṃcid yan na śikṣyaṃ jinātmajaiḥ |
na tad asti na yat puṇyam evaṃ viharataḥ sataḥ || 5.100 ||

pāramparyeṇa sākṣād vā sattvārthaṃ nānyad ācaret |
sattvānām eva cārthāya sarvaṃ bodhāya nāmayet || 5.101 ||

sadā kalyāṇamitraṃ ca jīvitārthe 'pi na tyajet |
bodhisattvavratadharaṃ mahāyānārthakovidam || 5.102 ||

śrīsambhavavimokṣāc ca śikṣed yad guruvartanam |
etac cānyac ca buddhoktaṃ jñeyaṃ sūtrāntavācanāt || 5.103 ||

śikṣāḥ sūtreṣu dṛśyante tasmāt sūtrāṇi vācayet |
ākāśagarbhe sūtre ca mūlāpattīr nirūpayet || 5.104 ||

śikṣāsamuccayo 'vaśyaṃ draṣṭavyaś ca punaḥ punaḥ |
vistareṇa sadācāro yasmāt tatra pradarśitaḥ || 5.105 ||

saṅkṣepeṇāthavā tāvat paśyet sūtrasamuccayam |
āryanāgārjunābaddhaṃ dvitīyaṃ ca prayatnataḥ || 5.106 ||

yato nivāryate yatra yad eva ca niyujyate |
tal lokacittarakṣārthaṃ śikṣāṃ dṛṣṭvā samācaret || 5.107 ||

etad eva samāsena saṃprajanyasya lakṣaṇam |
yat kāyacittāvasthāyāḥ pratyavekṣā muhur muhuḥ || 5.108 ||

kāyenaiva paṭhiṣyāmi vākpāṭhena tu kiṃ bhavet |
cikitsāpāṭhamātreṇa rogiṇaḥ kiṃ bhaviṣyati || 5.109 ||

iti bodhicaryāvatāre saṃprajanyarakṣaṇaṃ nāma pañcamaḥ paricchedaḥ ||



