---
> kaścit kāntāvirahaguruṇā svādhikārāt pramattaḥ  
> śāpenāstaṅgamitamahimā varṣabhogyeṇa bhartuḥ |  
> yakṣaś cakre janakatanayāsnānapuṇyodakeṣu  
> snigdhacchāyātaruṣu vasatiṃ rāmagiryāśrameṣu || 1.1 ||  

mātāpitṛbhyāṃ jagato namo vāmārdhajānaye |
sadyo dakṣiṇadṛkpātasaṅkucadvāmadṛṣṭaye ||
antarāyatimiropaśāntaye śāntapāvanamacintyavaibhavam |
taṃ naraṃ vapuṣi kuñjaraṃ mukhe manmahe kimapi tundilaṃ mahaḥ ||
śaraṇaṃ karavāṇi kāmadaṃ te caraṇaṃ vāṇi carācaropajīvyam |
karuṇāmasṛṇaiḥ kaṭākṣapātaiḥ kuru māmamba kṛtārthasārthavāham ||
ihānvayamukhenaiva sarvaṃ vyākhyāyate mayā |
nāmūlaṃ likhyate kiñcinnānapekṣitamucyate ||

"āśīrnamaskriyā vastunirdeśo vāpi tanmukham" iti śāstrāt kāvyādau vastunirdeśāt kathāṃ prastauti—kaścid iti || svādhikārāt svaniyogāt pramatto 'navahitaḥ || "pramādo 'navadhānatā" ity amaraḥ | "jugupsāvirāmapramādārthānām upasaṅkhyānam" ity apādānatvam | tasmāt pañcamī || ata evāparādhād dhetoḥ | kāntāviraheṇa guruṇā durbhareṇa | dustareṇety arthaḥ || "gurus tu gīṣpatau śreṣṭhe gurau pitari durbhara" iti śabdārṇave || varṣabhogyeṇa saṃvatsarabhogyeṇa || "kālādhvanoratyantasaṃyoge" iti dvitīyā | "atyantasaṃyoge ca" iti samāsaḥ | "kumati ca" iti ṇatvam | bhartuḥ svāminaḥ śāpena | astaṅgamito mahimā sāmarthyaṃ yasya so 'staṅgamitamahimā || astam iti makārāntam avyayam | tasya "dvitīyā-" iti yogavibhāgāt samāsaḥ | kaścid anirdiṣṭanāmā yakṣo devayoniviśeṣaḥ || "vidyādharāpsaroyakṣarakṣogandharvakinnarāḥ | piśāco guhyakaḥ siddho bhūto 'mī devayonayaḥ" ity amaraḥ || janakatanayāyāḥ sītāyāḥ snānaravagāhanaiḥ puṇyāni pavitrāṇy udakāni yeṣu teṣu | pāvaneṣv ity arthaḥ || chāyāpradhānās taravac chāyātaravaḥ || śākapārthivāditvāt samāsaḥ || snigdhāḥ sāndrāś chāyātaravo nameruvṛkṣā yeṣu teṣu | vasatiyogyeṣv ity arthaḥ || "snigdhaṃ tu masṛṇe sāndre" iti, "chāyāvṛkṣo nameruḥ syāt" iti ca śabdārṇave || rāmagireś citrakūṭasyāśrameṣu vasatim || "vahivasyartibhyaś ca" ity auṇādiko 'tipratyayaḥ || cakre kṛtavān || atra raso vipralambhākhyaḥ śṛṅgāraḥ | tatrāpy unmādāvasthā | ata evaikatrānavasthānaṃ sūcitam āśrameṣv iti bahuvacanena || sītāṃ prati rāmasya hanumatsandeśaṃ manasi nidhāya meghasandeśaṃ kaviḥ kṛtavān ity āhuḥ || atra kāvye sarvatra mandākrāntāvṛttam | tad uktam-"mandrākrāntā jaladhiṣaḍagairmbhau natau tādgurū cet" iti ||

---
> tasminn adrau katicid abalāviprayuktaḥ sa kāmī  
> nītvā māsān kanakavalayabhraṃśariktaprakoṣṭhaḥ |  
> āṣāḍhasya prathamadivase megham āśliṣṭasānuṃ  
> vaprakrīḍāpariṇatagajaprekṣaṇīyaṃ dadarśa || 1.2 ||  

tasminn iti || tasminn adrau citrakūṭādrau | abalāviprayuktaḥ kāntāvirahī | kanakasya valayaḥ kaṭakam || "kaṭakaṃ valayo 'striyām" ity amaraḥ || tasya bhraṃśena pātena riktaḥ śūnyaḥ prakoṣṭhaḥ kūrparādadhaḥ pradeśo yasya sa tathoktaḥ || "kakṣāntare prakoṣṭhaḥ syāt prakoṣṭhaḥ kūrparādadhaḥ" iti śāśvataḥ || virahaduḥkhāt kṛśa ity arthaḥ | kāmī kāmukaḥ sa yakṣaḥ | katicinmāsān | aṣṭau māsān ity arthaḥ | "śeṣān māsān gamaya caturaḥ" iti vakṣyamāṇatvāt || nītvā yāpayitvā | āṣāḍhānakṣatreṇa yuktā paurṇamāsyāṣāḍhī || "nakṣatreṇa yuktaḥ kālaḥ" ity aṇ | "ṭiḍḍhāṇañ-" ityādinā ṅīp || sāṣāḍhy asmin paurṇamāsīty āṣāḍho māsaḥ || "sāsmin paurṇamāsīti saṃjñāyām" ity aṇ || tasya prathamadivase āśliṣṭasānum ākrāntakūṭam | vaprakrīḍā utkhātakelayaḥ || "utkhātakeliḥ krīḍādyair vaprakrīḍā nigadyate" iti śabdārṇave || tāsu pariṇatas tiryag dantaprahāraḥ || "tiryagdantaprahāras tu gajaḥ pariṇato mataḥ" iti halāyudhaḥ || sa cāsau gajaś ca tam iva prekṣaṇīyaṃ darśanīyaṃ meghaṃ dadarśa || gajaprekṣaṇīyam ity atreva lopāluptopamā || kecit "āṣāḍhasya prathamadivase" ity atra "pratyāsanne nabhasi" iti vakṣyamāṇanabhomāsasya pratyāsasya "praśamadivase" iti pāṭhaṃ kalpayanti tad asaṅgatam | prathamātireke kāraṇābhāvāt | nabhomāsasya pratyāsatty artham ity uktam iti cen na | pratyāsattimātrasya māsapratyāsattyaiva prathamadivasasyāpy upapatteḥ | atyantapratyāsatter upayogābhāvenāvivakṣitatvāt | vivakṣitatve vā svapakṣe 'pi prathamadivasātikrameṇa meghadarśana kalpanāyāṃ pramāṇābhāvena tadasambhavāt | pratyutāsmatpakṣa eva kuśala sandeśasya bhāvyanarthapratīkārārthasya purata evānumānamuktaṃ bhavatīty upayoga siddhiḥ || nanūnmattasya nāyaṃ viveka iti cen na | unmattasya nānarthasya pratīkārārthaṃ pravṛttir apīti sandeśa eva mā bhūt || tathā ca kāvyārambha evāprasiddhaḥ syād itv aho mūlacchedī pāṇḍityaprakarṣaḥ | kathaṃ tarhi "śāpānto" me bhujagaśayanād utthite śārṅgapāṇau" ityādinā bhagavatprabodhāv adhikasya śāpasya māsacatuṣṭayāvaśiṣṭasyoktiḥ | daśadivasādhikyād iti cet sapakṣe 'pi kathaṃ sā viṃśatidivasair nyūnatvād iti santoṣṭavyam | tasmād īṣadvaiṣamyam avivakṣitam iti suṣṭhūktaṃ "prathamadivase" iti ||

---
> tasya sthitvā katham api puraḥ kautukādhānahetor  
> antarbāṣpaś ciram anucaro rājarājasya dadhyau |  
> meghāloke bhavati sukhino 'py anyathāvṛtti cetaḥ  
> kaṇṭhāśleṣapraṇayini jane kiṃ punar dūrasaṃsthe || 1.3 ||

tasyeti || rājāno yakṣāḥ || "rājā prabhau nṛpe candre yakṣe kṣatriyaśakrayoḥ" iti viśvaḥ || rājñāṃ rājā rājarājaḥ kuberaḥ || "rājarājo dhanādhipaḥ" ity amaraḥ | "rājāhaḥ sakhibhyaṣ ṭac" iti ṭacpratyayaḥ || tasyānucaro yakṣaḥ | antarbāṣpo dhīrodāttatvād antaḥ stambhitāśruḥ san | kautukādhānahetor abhilāṣotpādakāraṇasya || "kautukaṃ cābhilāṣesyād utsave narmaharṣayoḥ" iti viśvaḥ || tasya meghasya puro 'gre katham api | garīyasā prayatnenety arthaḥ || "jñānahetuvivakṣāyām apy ādi katham avyayam | katham ādi tathāpy antaṃ yatnagauravabāḍhayoḥ" ity ujjvalaḥ || sthitvā ciraṃ dadhyau cintayām āsa || "dhyai cintāyām" iti dhātor liṭ || manovikāropaśamanaparyantam iti śeṣaḥ || vikārahetum āha meghāloka iti || meghāloke meghadarśane sati sukhino 'pi priyādijanasaṅgatasyāpi cetaś cittam anyathābhūtā vṛttir vyāpāro yasya tadanyathāvṛtti bhavati | vikṛtim āpadyata ity arthaḥ kaṇṭhāśleṣapraṇayini kaṇṭhāliṅganārthini jane | dūre saṃsthā sthitir yasya tasmin dūrasaṃsthe sati kiṃ punaḥ | virahiṇaḥ kim uta vaktavyam ity arthaḥ | virahiṇāṃ meghasandarśanam uddīpanaṃ bhavatīti bhāvaḥ || arthāntaranyāso 'laṅkāraḥ | tad uktaṃ daṇḍinā - "jñeyaḥ so 'rthāntaranyāso vastu prastutya kiñcana | tatsādhanasamarthasya nyāso yo 'nyasya vastunaḥ" iti ||

---
> pratyāsanne nabhasi dayitājīvitālambanārthī  
> jīmūtena svakuśalamayīṃ hārayiṣyan pravṛttim |  
> sa pratyagraiḥ kuṭajakusumaiḥ kalpitārghāya tasmai  
> prītaḥ prītipramukhavacanaṃ svāgataṃ vyājahāra || 1.4 ||

atha samāhitāntaḥkaraṇaḥ sankiṃ kṛtavānityata āha-pratyāsanna iti || sa yakṣaḥ | yaś ciraṃ dadhyau sa ity arthaḥ | nabhasi śrāvaṇe  "namaḥ khaṃ śrāvaṇo nabhāḥ" ity amaraḥ || pratyāsanne āṣāḍhasyānantaraṃ sannikṛṣṭe | prāpte satīty arthaḥ | dayitājīvitālambanārthī san | varṣākālasya virahaduḥkhajanakatvāt "utpannānarthapratīkārād anarthotpattipratibandha eva varam" iti nyāyena prāg eva priyāprāṇadhāraṇopāyaṃ cikīrṣur ity arthaḥ | jīvanasyodakasya mūtaḥ paṭabandho vastrabandho jīmūtaḥ || pṛṣodarāditvāt sādhuḥ | "mūtaḥ syāt paṭabandhe 'pi" iti rudraḥ || tena jīmūtena jaladhareṇa prayojyena svakuśalamayīṃ svakṣemapradhānāṃ pravṛttiṃ vārtām || "vārtā pravṛttir vṛttāntaḥ" ity amaraḥ || hārayiṣyan prāpayiṣyan | "ḷṭ śeṣe ca" iti cakārāt kriyārthakriyopapadāl ḷṛṭpratyayaḥ | jīvanārthaṃ karma jīvanapradenaiva kartavyam iti bhāvaḥ || "hṛkror anyatarasyām" iti karmasaṃjñāyā vikalpāt pakṣe kartari tṛtīyā || pratyagrair abhinavaiḥ kuṭajakusumair girimallikābhiḥ || "kuṭajo girimallikā" iti halāyudhaḥ || kalpitārghāya kalpito 'nuṣṭhitaḥ pūjāvidhir yasmai tasmai || "mūlye pūjāvidhāv arghaḥ" ity amaraḥ || tasmai jīmūtāya || "kriyāgrahaṇam api kartavyam" iti sampradānatvāc caturthī || prītipramukhāni prītipūrvakāṇi vacanāni yasmin karmaṇi tat prītipramukhavacanaṃ yathā tathā | śobhanam āgataṃ svāgataṃ svāgatavacanaṃ prītaḥ sanvyājahāra | kuśalāgamanaṃ papracchety arthaḥ || nāthena tv atra "pratyāsanne manasi" iti sādhīyān pāṭhaḥ kalpitaḥ | pratyāsanne prakṛtimāpanne satīty arthaḥ | yas tu tenaiva pūrvapāṭhavirodhaḥ pradarśitaḥ so 'smābhiḥ "āṣāḍhasya prathamadivase" ity etatpāṭhavikalpa samādhānenaiva samādhāya parihṛtaḥ || 

---
> dhūmajyotiḥsalilamarutāṃ saṃnipātaḥ kva meghaḥ  
> sandeśārthāḥ kva paṭukaraṇaiḥ prāṇibhiḥ prāpaṇīyāḥ |  
> ity autsukyād aparigaṇayan guhyakas taṃ yayāce  
> kāmārtā hi prakṛtikṛpaṇāś cetanācetaneṣu || 1.5 ||  

nanu cetana sādhyam arthaṃ katham acetanena kārayituṃ pravṛtta ity apekṣāyāṃ kaviḥ samādhatte—dhūmeti || dhūmaś ca jyotiś ca salilaṃ ca marudvāyuś ca teṣāṃ sannipātaḥ saṅghāto meghaḥ kva | acetanatvāt sandeśānarha ity arthaḥ | paṭukaraṇaiḥ samarthendriyaiḥ || "karaṇaṃ sādhakatamaṃ kṣetragātrendriyeṣv api" ity amaraḥ || prāṇibhiś cetanaiḥ || "prāṇī tu cetano janmī" ity amaraḥ || prāpaṇīyāḥ prāpayitavyāḥ | sandiśyanta iti sandeśāsta evārthāḥ kva | ity evam autsukyād iṣṭārthodyuktatvāt || "iṣṭārthodyukta utsukaḥ" ity amaraḥ || sampradānatvāt kuśalapraśnenābhimukhīcakārety arthaḥ | aparigaṇayann avicārayan guhyako yakṣas taṃ meghaṃ yayāce yācitavān || "yācṛ yācñāyām" || tathā hi | kāmārtā madanāturāś cetanāścācetanāś ca teṣu viṣaye prakṛtikṛpaṇāḥ svabhāvadīnāḥ | kāmāndhānāṃ yuktāyuktavivekaśūnyatvād acetanayācñā na virudhyata ity arthaḥ || atra meghasandeśayor virūpayor ghaṭanād viṣamālaṅkāraḥ | tad uktaṃ—"viruddhakāryasyotpattir yatrānarthasya vā bhavet | virūpaghaṭanā cāsau viṣamālaṅkṛtis tridhā" || iti | sā cārthāntaranyāsānuprāṇitā tatsamarthakatvenaiva caturthapāde tasyopanyāsāt ||

---
> jātaṃ vaṃśe bhuvanavidite puṣkarāvartakānāṃ  
> jānāmi tvāṃ prakṛtipuruṣaṃ kāmarūpaṃ maghonaḥ |  
> tenārthitvaṃ tvayi vidhivaśād dūrabandhur gato 'haṃ   
> yācñā moghā varam adhiguṇe nādhame labdhakāmā || 1.6 ||  

samprati yācanāprakāram āha—jātam iti || he megha tvāṃ bhuvaneṣu vidite bhuvanavidite || "niṣṭhā" iti bhūtārthe ktaḥ | "matibuddhi-" ityādinā vartamānārthatve 'pi "ktasya ca vartamāne" iti bhuvanaśabdasya ṣaṣṭhyantatāniyamāt samāso na syāt | "tena ca pūjāyām" iti niṣedhāt || puṣkarāś cāvartakāś ca kecin meghānāṃ śreṣṭhās teṣāṃ vaṃśe jātam | mahākulaprasūtam ity arthaḥ | kāmarūpam icchādhīnavigraham | durgādisañcārakṣamam ity arthaḥ | maghona indrasya prakṛtipuruṣaṃ pradhānapuruṣaṃ jānāmi | tena mahākulaprasūtatvādiguṇayogitvena hetunā vidhivaśād daivāyattatvāt || "vidhir vidhāne daive ca" ity amaraḥ || vaśam āyatte || "vaśam icchāprabhutvayoḥ" iti viśvaḥ || dūre bandhur yasya sa dūrabandhur viyuktabhāryo 'haṃ tvayy arthitvaṃ gataḥ ||

nanu yācakasya yācñāyāṃ yācyaguṇotkarṣaḥ kutropayujyata ity āśaṅkya daivād yācñābhaṅge 'pi lāghavadoṣābhāva evopayoga ity āha-yācñeti | tathā hi | adhiguṇe 'dhikaguṇe puṃsi viṣaye yācñā moghā niṣphalāpi varam īṣatpriyam | dātur guṇāḍhyatvāt priyatvaṃ yācñāvaiphalyādīṣatpriyatvam iti bhāvaḥ || adhame nirguṇe yācñā labdhakāmāpi saphalāpi na varam | īṣatpriyam api na bhavatīty arthaḥ || "daivād vṛte varaḥ śreṣṭhe triṣu klībaṃ manāk priye" ity amaraḥ || arthāntaranyāsānuprāṇitaḥ preyo 'laṅkāraḥ | tad uktaṃ daṇḍinā-"preyaḥ priyatarākhyānam" iti || etad ādye pādatraye caturthapādasthenārthāntaranyāsenopajīvitam iti suvyaktam etat ||

----
> santaptānāṃ tvam asi śaraṇaṃ tat payoda priyāyāḥ  
> sandeśaṃ me hara dhanapatikrodhaviśleṣitasya |  
> gantavyā te vasatir alakā nāma yakṣeśvarāṇāṃ  
> bāhyodyānasthitaharaśiraścandrikādhautaharmyā || 1.7 ||  

santaptānām iti || he payoda, tvaṃ santaptānām ātapena vā pravāsaviraheṇa vā saṃjvaritānām || "santāpaḥ sañjvaraḥ samau" ity amaraḥ || śaraṇaṃ payodānenātapakhinnānāṃ proṣitānāṃ svasthānapreraṇayā ca rakṣako 'si || "śaraṇaṃ gṛharakṣitroḥ" ity amaraḥ || tat tasmāt kāraṇād dhanapateḥ kuberasya krodhena viśleṣitasya priyayā viyojitasya me mama sandeśaṃ vārtā priyāyā hara | priyāṃ prati nayety arthaḥ | sambandhasāmānye ṣaṣṭhī || sandeśaharaṇenāvayoḥ santāpaṃ nudety arthaḥ | kutra sthāne sā sthitā tatsthānasya vā kiṃ vyāvartakaṃ tatrāha—gantavyeti || bahir bhavaṃ bāhyam || "bahirdevapañcajanebhyaś ca" iti yañ || bāhya udyāne sthitasya harasya śirasi yā candrikā tayā dhautāni nirmalāni harmyāṇi dhanikabhavanāni yasyāṃ sā tathoktā || "harmyādi dhanināṃ vāsaḥ" ity amaraḥ || anena vyāvartakam uktam || alakā nāmālaketi prasiddhā yakṣeśvarāṇāṃ vasatiḥ sthānaṃ te tava gantavyā | tvayā gantavyety arthaḥ || "kṛtyānāṃ kartari vā" iti ṣaṣṭhī ||

---
> tvām ārūḍhaṃ pavanapadavīm udgṛhītālakāntāḥ  
> prekṣiṣyante pathikavanitāḥ pratyayād āśvasantyaḥ |  
> kaḥ saṃnaddhe virahavidhurāṃ tvayy upekṣeta jāyāṃ  
> na syād anyo 'py aham iva jano yaḥ parādhīnavṛttiḥ || 1.8 ||  

madarthaṃ prasthitasya te pathikāṅganājanāśvāsam amānuṣaṅgikaṃ phalam ity āha—tvām iti || pavanapadavīm ākāśam ārūḍhaṃ tvām | panthānaṃ gacchanti te pathikāḥ || "pathaḥ ṣkan" iti ṣkanpratyayaḥ || teṣāṃ vanitāḥ proṣitabhartṛkāḥ| pratyayāt priyāgamanaviśvāsāt || "pratyayo 'dhīnaśapathajñānaviśvāsahetuṣu" ity amaraḥ || āśvasyatyāḥ viśvasitāḥ || śvasidhātoḥ śatrantāt "ugitaś ca" iti ṅīp | tathodgṛhītālakāntā dṛṣṭiprasārārtham unnamayya dhṛtālakāgrāḥ satyaḥ prekṣiṣyante | atyutkaṇṭhatayā drakṣyantīty arthaḥ || madāgamanena pathikāḥ katham āgamiṣyantīty atrāha—tathā hi | tvayi saṃnaddhe vyāpṛte sati viraheṇa vidhurāṃ vivaśāṃ jāyāṃ ka upekṣeta | na ko 'pīty arthaḥ | anyo 'pi madvyatirikto 'pi yo jano 'ham iva parādhīnavṛttiḥ parāyattajīvanako na syāt | svatantras tu na ko 'py upekṣeteti bhāvaḥ || atrārthāntaranyāso 'laṅkāraḥ | tad uktam—"kāryakāraṇasāmānyaviśeṣāṇāṃ parasparam | samarthanaṃ yatra so 'rthāntaragyāsa udāhṛtaḥ ||" iti lakṣaṇāt ||

---
> mandaṃ mandaṃ nudati pavanaś cānukūlo yathā tvāṃ  
> vāmaś cāyaṃ nadati madhuraṃ cātakas te sagandhaḥ |  
> garbhādhānakṣaṇaparicayān nūnam ābaddhamālāḥ  
> seviṣyante nayanasubhagaṃ khe bhavantaṃ balākāḥ || 

nimittāny api te śubhāni dṛśyanta ity āha-mandaṃ mandam iti || anukūlaḥ pavano vāyustvāṃ manda mandam | atimandam ity arthaḥ || atra kathañcid vīpsāyām eva dviruktir nirvāhyā | "prakāre guṇavacanasya" ity etad āśrayaṇe tu karmadhārayavad bhāve subluki mandamandam iti syāt | tad evāha vāmanaḥ-"mandamandam ity atra prakārārthe dvirbhāvaḥ" iti | yathā sadṛśam | bhāviphalānurūpam ity arthaḥ || "yathā | sādṛśyayogyatvavīpsārthānatikrame" iti yādavaḥ || nudati prerayati | ayaṃ sagandhaḥ sagarvaḥ | sambandhīti kecit || "gandho gandhaka āmode leśe sambandhagarvayoḥ" ity ubhayatrāpi viśvaḥ || te tava vāmo vāmabhāgasthaḥ || "vāmas tu vakre ramye syāt savye vāmagate 'pi ca" iti śabdārṇave || cātakaḥ pakṣiviśeṣaś ca madhuraṃ śrāvyaṃ nadati vyāharati || idaṃ nimittadvayaṃ vartate | vartiṣyate cāparaṃ nimittam ity āha—garbheti || garbhaḥ kukṣistho jantuḥ || "garbhopakārake hy agnau sukhe panasakaṇṭake | kukṣau kukṣisthajantau ca" iti yādavaḥ || tasyādhānam utpādanaṃ tad eva kṣaṇa utsavaḥ | sukhahetutvād iti bhāvaḥ || "nirvyāpārasthitau kālaviśeṣotsavayoḥ kṣaṇaḥ" ity amaraḥ || tasmin paricayād abhyāsād dhetoḥ khe vyomni | ābaddhamālāḥ || garbhādhānasukhārthaṃ tvatsamīpe baddhapaṅktaya ity arthaḥ || uktaṃ ca karṇodaye-"garbhaṃ balākā dadhate 'bhrayogān nāke nibaddhāvalayaḥ samantāt" iti || balākā balākāṅganā nayanasubhagaṃ dṛṣṭipriyaṃ bhavantaṃ nūnaṃ satyaṃ seviṣyante || anukūlamārutacātakaśabditabalākādarśanānāṃ śubhasūcakatvaṃ śakunaśāstre dṛṣṭaṃ tadvistarabhayān nālekhi ||  

---
> tāṃ cāvaśyaṃ divasagaṇanātatparām ekapatnīm  
> avyāpannām avihatagatir drakṣyasi bhrātṛjyāyām |  
> āśābandhaḥ kusumasadṛśaṃ prāyaśo hy aṅganānāṃ  
> sadyaḥpāti praṇayi hṛdayaṃ viprayoge ruṇaddhi || 

na ca tasyā nāśādvrataskhalanādvā nirarthakastvatprayāsa ity āha-tāṃ ceti || he megha, divasānām avaśiṣṭadinānāṃ gaṇanāyāṃ saṅkhyāne tatparām āsaktām || "tatpare pratitāsaktau" ity amaraḥ || ata evāvyāpannām amṛtām | śāpāvasāne madāmanamatyāśayā jīvantīm ity arthaḥ | ekaḥ patir yasyāḥ saikapatnī tām | pativratām ity arthaḥ || "nityaṃ sapatnyādiṣu" iti ṅīp nakāraś ca || bhrātur me jāyāṃ bhrātṛjāyām | mātṛrvan niḥśaṅkadarśanīyām ity āśayaḥ | tāṃ matpriyām avihatagatir avicchinnagatiḥ sann avaśyaṃ drakṣyasi cālokayiṣyasa eva || tathā hi | āśātitṛṣṇā || "āśā digatitṛṣṇayoḥ" iti yādavaḥ || badhyate 'neneti bandho bandhanam | vṛntam iti yāvat | āśaiva bandha āśābandhaḥ kartā || praṇayi premayuktam ata eva kusumasadṛśam sukumāram ity arthaḥ | ata eva viprayoge virahe sadyaḥpāti sadyobhraṃśanaśīlam aṅganānāṃ hṛdayaṃ jīvitam || "hṛdayaṃ jīvite citte vakṣasyākūtayoḥ" iti śabdārṇave || prāyaśaḥ prāyeṇa ruṇaddhi pratibadhnāti || arthāntaranyāsaḥ ||

---
> kartuṃ yac ca prabhavati mahīm ucchilīndhrām avandhyaṃ  
> tac chrutvā te śravaṇasubhagaṃ garjitaṃ mānasotkāḥ |  
> ā kailāsād bisakisalayacchedapātheyavantaḥ  
> saṃpatsyante nabhasi bhavato rājahaṃsāḥ sahāyāḥ ||

saṃprati sahāyasampattiś cāstīty āha-kartum iti || yad garjitaṃ kartṛ mahīm ucchilandhrām udbhūtakandalikām || "kandalyāṃ ca śilīndhrā syāt" iti śabdārṇave || ata evāvandhyāṃ saphalāṃ kartuṃ prabhavati śaknoti | śilīndhrāṇāṃ bhāvisasyasampattisūcakatvād iti bhāvaḥ | tad uktaṃ nimittanidāne—"kālābhrayogād uditāḥ śilīndhrāḥ sampannasasyāṃ kathayanti dhātrīm" iti || tac chravaṇasubhagaṃ śrotrasukham | lokasyeti śeṣaḥ | te tava garjitaṃ śrutvā mānasotkā mānase sarasy unmanasaḥ | utsukā iti yāvat || "utka unmanāḥ iti nipātanāt sādhu || kālāntare mānasasya himaduṣṭatvād dhimasya ca haṃsānāṃ rogahetutvād anyatra gatā haṃsāḥ punarvarṣāsu mānasam eva gacchantīti prasiddhiḥ || bisakisalayānāṃ mṛṇālāgrāṇāṃ chedaiḥ śakalaiḥ | pātheyavantaḥ pathi sādhu pātheyaṃ pathi bhojyam || "pathyatithivasatisvapater ḍhañ" taddantaḥ | mṛṇālāgraśakalasaṃbandhavanta ity arthaḥ | rājahaṃsāḥ haṃsaviśeṣāḥ || "rājahaṃsās tu te cañcucaraṇair lohitaiḥ sitāḥ" ity amaraḥ || nabhasi vyomni bhavatas tava | ākailāsāt kailāsaparyantam || padadvayaṃ caitam | sahāyāḥ sayātrāḥ "sahāyas tu sayātraḥ syāt" iti śabdārṇave || sampatsyante bhaviṣyanti ||

---
> āpṛcchasva priyasakham amuṃ tuṅgam āliṅgya śailam  
> vandyaiḥ puṃsāṃ raghupatipadair aṅkitaṃ mekhalāsu |  
> kāle kāle bhavati bhavato yasya saṃyogam etya  
> snehavyaktiś ciravirahajaṃ muñcato bāṣpam uṣṇam || 1.12 ||  

āpṛcchasveti | priyaṃ sakhāyaṃ priyasakham || "rājāhaḥsakhibhyaṣ ṭac" iti ṭac samāsāntaḥ || tuṅgam unnataṃ puṃsāṃ vandhair narārādhanīyai raghupatipadai rāmapādanyāsair mekhalāsu kaṭakeṣu || "atha mekhalā | śroṇisthāne 'drikaṭake kaṭibandhebhabandhane" iti yādavaḥ || aṅkitaṃ cihnitam | itthaṃ saṅkhitvān mahattvāt pavitratvāc ca sambhāvanārham | amuṃ śailaṃ citrakūṭādrim āliṅganyāpṛcchasva sādho yāmīty āmantraṇena sabhājaya || "āmantraṇasabhājane | āpracchannam" ity amaraḥ || "āṅi nupracchacor upasaṅkhyānam" ity ātmanepadam || sakhitvaṃ nirvāhayati—kāla iti || kāle kāle pratiprāvṛṭkālam | suhṛtsamāgamanakālaś ca kālaśabdenocyate | vīpsāyāṃ dviruktiḥ || bhavataḥ saṃyogaṃ samparkam etya ciravirahajam uṣṇaṃ bāṣpam ūṣmāṇaṃ netrajalaṃ ca || "bāṣpo netrajaloṣmaṇoḥ" iti viśvaḥ || muñcato yasya śalasyaḥ snehavyaktiḥ premāvirbhāvo bhavati | snigdhānāṃ hi ciravirahasaṅgatānāṃ bāṣpapāto bhavatīti bhāvaḥ ||

---
> mārgaṃ tāvac chṛṇu kathayatas tvatprayāṇānurūpam  
> sandeśaṃ me tad anu jalada śroṣyasi śrotrapeyam |  
> khinnaḥ khinnaḥ śikhariṣu padaṃ nyasya gantāsi yatra  
> kṣīṇaḥ kṣīṇaḥ parilaghu payaḥ srotasāṃ copabhujya || 1.13 ||  

samprati tasya mārgaṃ kathayati—mārgam iti || he jalada, tāvad idānīṃ kathayataḥ | matta iti śeṣaḥ | tvatprayāṇasyānurūpam anukūlaṃ mārgam adhvānam || "mārgo mṛgapade māsi saumyarthe 'nveṣaṇe 'dhvani" iti yādavaḥ | śṛṇu | tad anu mārgaśravaṇānantaraṃ śrotrābhyāṃ peya pānārham | atitṛṣṇayā śrotavyam ity arthaḥ || peyagrahaṇāt sandeśasyāmṛtasāmyaṃ gamyate || me sandeśaṃ vācikam || "sandeśavāgvācikaṃ syāt" ity amaraḥ || śroṣyasi | yatra mārge khinnaḥ khinno 'bhīkṣṇaṃ kṣīṇabalaḥ san || "nityavīpsayoḥ" iti nityārthe dvirbhāvaḥ || śikhariṣu parvateṣu padaṃ nyasya nikṣipya | punarbalalābhārthaṃ kvacid viśramyety arthaḥ | kṣīṇaḥ kṣīṇo 'bhīkṣṇaṃ kṛśāṅgaḥ san | atrāpi kṛdantatvāt pūrvavad dviruktiḥ || srotasāṃ parilaghu gurutvadoṣarahitam | upalāsphālanakheditatvāt pathyam ity arthaḥ | tathā ca vāgbhaṭaḥ—"upalāsphālanakṣepavicchedaiḥ kheditodakāḥ | himavan malayodbhūtāḥ pathyā nadyo bhavanty amūḥ ||" iti || payaḥ pānīyam upabhujya śarīrapoṣaṇārtham abhyavahṛtya ca gantāsi gamiṣyasi || gamer luṭ ||

---
> adreḥ śṛṅgaṃ harati pavanaḥ kiṃ svid ity unmukhībhir
> dṛṣṭotsāhaś cakitacakitaṃ mugdhasiddhāṅganābhiḥ |
> sthānād asmāt sarasaniculād utpatodaṅmukhaḥ khaṃ
> diṅnāgānāṃ pathi pariharan sthūlahastāvalepān || 1.14 ||

adrer iti || pavano vāyur adreś citrakūṭasya śṛṅgaṃ harati kiṃsvit || kiṃsvicchabdo vikalpavitarkārthādiṣu paṭhitaḥ || iti śaṅkayonmukhībhir unnatamukhībhiḥ || "svāṅgāc copasarjanād asaṃyogopadhāt" iti ṅīṣ | mugdhābhir mūḍhābhiḥ "mugdhaḥ sundaramūḍhayoḥ" ity amaraḥ | siddhānāṃ devayoniviśeṣāṇām aṅganābhiś cakitacakitaṃ cakitaprakāraṃ yathā tathā || "prakāre guṇavacanasya" iti dvirbhāvaḥ | dṛṣṭotsāho dṛṣṭodyogaḥ san sarasā ārdrā niculāḥ sthalavetaso yasmiṃs tasmāt || "vānīre kavibhede syān niculaḥ sthalavetase" iti śabdārṇave || asmāt sthānād āśramāt pathi nabhomārge diṅgāgānāṃ diggajānāṃ sthūlā ye hastāḥ karās teṣām avalepānākṣepān pariharan | "hasto nakṣatrabhede syāt karebhakarayor api" iti | "avalepas tu garve syāt kṣepaṇe dūṣaṇe 'pi ca" iti ca viśvaḥ || udaṅmukhaḥ san | alakāyā udīcyatvād ity āśayaḥ || kham ākāśam utpatodgaccha || atredam apy arthāntaraṃ dhvanayati-rasiko niculo nāma mahākaviḥ kālidāsasya sahādhyāyī parāpāditānāṃ kālidāsamabandhadūṣaṇānāṃ parihartā yasmin sthāne tasmāt sthānād udaṅmukho nirdoṣatvād unnatamukhaḥ san pathi sārasvatamārge diṅnāgānām || pūjāyāṃ bahuvacanam || diṅnāgācāryasya kālidāsapratipakṣasya hastāvalepān hastavinyāsapūrvakāṇi dūṣaṇāni pariharan || "avalepas tu garve syāl lepane duṣaṇe 'pi ca" iti viśvaḥ || adrer adrikalpasya diṅnāgācāryasya śṛṅgaṃ prādhānyam || "śṛṅgaṃ prādhānyasānvoś ca" ity amaraḥ || harati kiṃsvid iti hetunā siddhaiḥ sārasvatasiddhair mahākavibhir aṅganābhiś ca dṛṣṭotsāhaḥ san kham utpatoccair bhaveti svaprabandham ātmānaṃ vā prati kaver uktir iti || "saṃsargato doṣaguṇā bhavantīty etan mṛṣā yena jalāśaye 'pi | sthitvānukūlaṃ niculaś calantam ātmānam ārakṣati sindhuvegāt || "ity etac chlokanirmāṇāt tasya kavir niculasaṃjñety āhuḥ ||

---
> ratnacchāyāvyatikara iva prekṣyam etat purastād   
> valmīkāgrāt prabhavati dhanuṣkhaṇḍam ākhaṇḍalasya |  
> yena śyāmaṃ vapur atitarāṃ kāntim āpatsyate te  
> barheṇeva sphuritarucinā gopaveśasya viṣṇoḥ || 1.15 ||  

ratneti || ratnacchāyānāṃ padmarāgādimaṇiprabhāṇāṃ vyatikaro miśraṇam iva prekṣyaṃ darśanīyam ākhaṇḍalasyendrasyaitad dhanuḥkhaṇḍam || etad iti hastena nirdeśo vivakṣitaḥ | purastād agre valmīkāgrād vāmalūravivarāt || "vāmalūraś ca nākuś ca valmīkaṃ puṃnapuṃsakam" ity amaraḥ || prabhavaty āvirbhavati | yena dhanuḥkhaṇḍena te tava śyāmaṃ vapuḥ | sphuritarucinojvalakāntinā barheṇa picchena || "picchabarhe napuṃsake" ity amaraḥ || gopaveṣasya viṣṇor gopālasya kṛṣṇasya śyāmaṃ vapur iva | atitarāṃ kāntiṃ śobhām āpatsyate prāpsyate ||

---
> tvayy āyattaṃ kṛṣiphalam iti bhrūvikārānabhijñaiḥ  
> prītisnigdhair janapadavadhūlocanaiḥ pīyamānaḥ |  
> sadyaḥsīrotkaṣaṇasurabhi kṣetram āruhya mālaṃ  
> kiṃcit paścād vaja laghugatir bhūya evottareṇa || 1.16 ||  

tvayīti || kṛṣer halakarmaṇaḥ phalaṃ sasyaṃ tvayi || adhikaraṇavivakṣāyāṃ saptamī || āyattam adhīnam || "adhīno vighna āyattaḥ" ity amaraḥ || iti hetoḥ prītyā snigdhaiḥ | akṛtrimapremārdrair ity arthaḥ | bhrūvikārāṇāṃ bhrūvilāsānām anabhijñaiḥ | pāmaratvād iti śeṣaḥ | janapadavadhūnāṃ pallīyoṣitāṃ locanaiḥ pīyamānaḥ sādaraṃ vīkṣyamāṇaḥ san | mālaṃ mālākhyaṃ kṣetraṃ śailaprāyam unnatasthalam || "mālam unnatabhūtalam" ity utpalamālāyām || sadyas tatkālam eva sīrair halair utkaṣaṇena karṣaṇena surabhi ghrāṇatarpaṇaṃ yathā tathā āruhya || tatrābhivruṣyety arthaḥ || "surabhir ghāṇatarpaṇaḥ" ity amaraḥ || kiñcit paścāl laghugatis tatra nivṛṣṭatvāt kṣipragamanaḥ san "laghu kṣiprataraṃ drutam" ity amaraḥ || bhūyaḥ punar apy uttareṇaivottaramārgeṇaiva vraja gaccha || tṛtīyāvidhāne "prakṛtyādibhya upasaṃkhyānam" iti tṛtīyā || yathā kaścid bahuvallabhaḥ patiḥ kutracit kṣetre kalatre gūḍhaṃ vihṛtya || "kṣetraṃ śarīre kedāre siddhasthānakalatrayoḥ" iti viśvaḥ || dākṣiṇyabhaṅgabhayān nīcamārgeṇa nirgatya punaḥ sarvādhyakṣa iva sañcarati tad vaditi dhvaniḥ ||

---
> tvām āsārapraśamitavanopaplavaṃ sādhu mūrdhnā  
> vakṣyaty adhvaśramaparigataṃ sānumān āmrakūṭaḥ |  
> na kṣudro 'pi prathamasukṛtāpekṣayā saṃśrayāya  
> prāpte mitre bhavati vimukhaḥ kiṃ punar yas tathoccaiḥ || 1.17 ||

tvām iti || āmrāś cūtāḥ kūṭeṣu śikhareṣu yasya sa āmrakūṭo nāma sānumān parvataḥ || "āmraś cūto rasālo 'sau" iti | "kūṭo 'strī śikharaṃ śṛṅgam" iti cāmaraḥ || āsāro dhārāvṛṣṭiḥ || "dhārāsaṃpāta āsāraḥ" ity amaraḥ || tena praśamito vanopaplavo dāvāgnir yena tam | kṛtopakāram ity arthaḥ | adhvaśrameṇa parigataṃ vyāptaṃ tvāṃ sādhu samyak mūrdhnā vakṣyati voḍhā || baher ḷṛṭ || tathā hi kṣudraḥ kṛpaṇo 'pi || "kṣudro daridre kṛpaṇe nṛśaṃse" iti yādavaḥ || saṃśrayāya saṃśrayaṇāya mitre suhṛdi || "athaḥ mitraṃ sakhā suhṛt" ity amaraḥ || prāpta āgate sati | prathamasukṛtāpekṣayā pūrvopakāraparyālocanayā vimukho na bhavati | yas tathā tena prakāregoccair unnataḥ sa āmrakūṭaḥ kiṃ punarvimukho na bhavatīti kimu vaktavyam ity arthaḥ || etena prathamāvasathe saukhyalābhāt te kāryasiddhir astīti sūcitam | tad uktaṃ nimittanidāne—"prathamāvasathe yasya saukhyaṃ tasyākhile 'dhvani | śivaṃ bhavati yātrāyām anyathā tv aśubhaṃ dhruvam" || iti ||

---
> channopāntaḥ pariṇataphaladyotibhiḥ kānanāmrais  
> tvayy ārūḍhe śikharam acalaḥ snigdhaveṇīsavarṇe |  
> nūnaṃ yāsyaty amaramithunaprekṣaṇīyām avasthāṃ  
> madhye śyāmaḥ stana iva bhuvaḥ śeṣavistārapāṇḍuḥ || 1.18 ||

channeti || he megha, pariṇataiḥ paripakvaiḥ phalair dyotanta iti tathoktaiḥ | āṣāḍhe vanacūtāḥ phalanti pacyanteḥ ca meghavātenety āśayaḥ | kānanāmrair vanacūtaiś channopānta āvṛtapārśve 'cala āmrakūṭādriḥ snigdhaveṇīsavarṇe masṛṇakeśabandhacchāye | śyāmavarṇaṃ ity arthaḥ || "veṇī tu keśabandhe jalasrutau" iti yādavaḥ | tvayi śikharaṃ śṛṅgam ārūḍhe sati || "yasya ca bhāvena bhāvalakṣaṇam" iti saptamī || madhye śyāmaḥ śeṣe madhyād anyatra vistāre paritaḥ pāṇḍur hariṇaḥ || "hariṇaḥ pāṇḍuraḥ pāṇḍuḥ" ity amaraḥ || bhuvaḥ stana iva | amaramithunānām | khecarāṇām iti bhāvaḥ | prekṣaṇīyāṃ darśanīyām avasthāṃ nūnaṃ yāsyati | mithunagrahaṇaṃ kāminām eva stanatvenotprekṣā sambhavatīti kṛtam | yathā pariśrāntaḥ kaścit kāmī kāminīnāṃ kucakalaśe viśrāntaḥ sansvapiti tadvad bhavān api bhuvo nāyikāyāḥ stana iti dhvaniḥ ||

---
> sthitvā tasmin vanacaravadhūbhuktakuñje muhūrtam  
> toyotsargadrutataragatis tatparaṃ vartma tīrṇaḥ |  
> revāṃ drakṣyasy upalaviṣame vindhyapāde viśīrṇāṃ  
> bhakticchedair iva viracitāṃ bhūtim aṅge gajasya ||

sthitveti || he megha, vane caranti te vanacarāḥ || tatpuruṣe kṛti bahulam" iti bahulagrahaṇād lug bhavati || teṣāṃ vadhūbhir muktāḥ kuñjā latāgṛhā yatra tasmin || nikuñjakuñjau vā klībe latādipihitodare ity amaraḥ || tatra te nayanavinodo 'stīty arthaḥ | tasmin āmrakūṭe muhūrtam alpakālam | na tu ciraṃ svakāryavirodhād iti bhāvaḥ || "muhūrtam alpakāle syād ghaṭikādvitaye 'pi ca" iti śabdārṇave || sthitvā viśramya | toyotsargeṇa "tvām āsāra-" ity uktavarṣeṇena drutataragatir lāghavād dhetor atikṣipragamanaḥ san | tasmād āmrakūṭāt param anantaraṃ tatparaṃ vartma mārgaṃ tīrṇo 'tikrāntaḥ | upalaiḥ pāṣāṇair viṣame vindhyasyādreḥ pāde prasyantaparvate || "pādāḥ pratyantaparvatāḥ" ity amaraḥ || viśīrṇāṃ samantato visṛmarām || etena kasyāścit kāmukyā priyatamacaraṇapāto 'pi dhvanyate || revāṃ narmadām || "revā tu narmadā somodbhavā mekhalakanyakā" ity amaraḥ || gajasyāṅge śarīre bhaktayo racanāḥ | revā iti yāvat || "bhaktir niṣevaṇe bhāge racanāyām" iti śabdārṇave || tāsāṃ chedair bhaṅgibhir bhābhir viracitāṃ bhūtiṃ śṛṅgāram iva bhasitam iva vā || "bhūtir mātaṅgaśṛṅgāre jātau bhasmani saṃpadi" iti viśvaḥ || drakṣyasi | ayam api mahāṃs te nayana kautukalābha iti bhāvaḥ ||

---
> tasyās tiktair vanagajamadair vāsitaṃ vāntavṛṣṭir
> jambūkuñjapratihatarayaṃ toyam ādāya gaccheḥ |
> antaḥsāraṃ ghana tulayituṃ nānilaḥ śakṣyati tvāṃ
> riktaḥ sarvo bhavati hi laghuḥ pūrṇatā gauravāya || 1.20 ||

tasyā iti || he megha vāntavṛṣṭir udgīrṇavarṣaḥ san | kṛtavamanaś ca vyajyate | tiktaiḥ sugandhibhis tiktarasavadbhiś ca || "tikto rase sugandhau ca" iti viśvaḥ || vanagajamadair vāsitaṃ surabhitaṃ bhāvitaṃ ca | himavad vindhyamalayā gajānāṃ prabhavā iti vindhyasya gajaprabhavatvād iti bhāvaḥ | jambūkuñjaiḥ pratihatarayaṃ pratibaddhavegam | sukhapeyam ity arthaḥ | anena laghutvaṃ kaṣāyabhāvanā ca vyajyate | tasyā revāyās toyam ādāya gaccher vraja | he ghana megha, antaḥ sāro balaṃ yasya taṃ tvām anila ākāśavāyuḥ | śarīrasthaś ca gamyate | tulayituṃ na śakṣyati śakto na bhaviṣyati | tathā hi rikto 'ntaḥsāraśūnyaḥ sarvo 'pi laghur bhavati | prakampyo bhavatīty arthaḥ | pūrṇatā sāravattā gauravāyāprakampyatvāya bhavatīty arthaḥ | ayam atra dhvaniḥ—ādau vamanaśodhitasya puṃsaḥ paścāc chleṣmaśoṣaṇāya laghutiktakaṣāyāmbupānāl labdhabalasya vātaprakampo na syād iti | tathāha vāgbhaṭaḥ—"kaṣāyāś cāhimās tasya viśuddhau śleṣmaṇo hitāḥ | kimu tiktakaṣāyā vā ye nisargāt kaphāpahāḥ || kṛtaśuddheḥ kramāt pītapeyādeḥ pathyabhojinaḥ | vātādibhir na bādhā syād indriyair iva yoginaḥ ||" iti ||

---
> nīpaṃ dṛṣṭvā haritakapiśaṃ kesarair ardharūḍhair  
> āvirbhūtaprathamamukulāḥ kandalīś cānukaccham |  
> jagdhāraṇyeṣv adhikasurabhiṃ gandham āghrāya corvyāḥ  
> sāraṅgās te jalalavamucaḥ sūcayiṣyanti mārgam || 1.21 ||  

nīpam iti || sāraṅgā mataṅgajāḥ kuraṅgā bhṛṅgā vā || "sāraṅgaś cātake bhṛṅge kuraṅge ca mataṅgaje" iti viśvaḥ || ardharūḍhair ekadeśodgataiḥ kesaraiḥ kiñjalkair haritaṃ pālāśavarṇa kapiśaṃ kṛṣṇapītaṃ ca || "pālāśo harito harit" iti | "śyāvaḥ syāt kapiśo dhūmradhūmalau kṛṣṇalohite" iti cāmaraḥ || śyāmavarṇam iti yāvat || "varṇo varṇena" iti samāsaḥ || nīpaṃ sthalakadambakusumam || "atha sthakadambake | nīpaḥ syāt pulake" iti śabdārṇave || dṛṣṭvā saṃprekṣya | viditveti yāvat | tathā kacchev anukaccham ||  || "avyayaṃ vibhakti-" ityādinā vibhaktyarthe 'vyayībhāvaḥ || "jalapāyam anūpaṃ syāt puṃsi kacchas tathāvidhaḥ" ity amaraḥ || āvirbhūtāḥ prathamāḥ prathamotpannā mukulā yāsāṃ tāḥ kandalīr bhūmikadalīḥ || "droṇaparṇī snigdhakandā kandalī bhūkadaly api iti śabdārṇave || jagdhvā bhakṣayitvā || "ado jagdhiḥ-" iti jagdhyādeśaḥ || araṇyeṣv adhikasurabhim atighrāṇatarpaṇaṃ "dagdhāraṇyeṣu" iti pāṭhe "dagdham" ity adhikaviśeṣaṇam || arthavaśāt kandalīś ca dṛṣṭvaivety anvayo draṣṭavyaḥ || urvyā bhūmer gandham āghrāya jalalavamuco meghasya te tava mārgaṃ sūcayiṣyanty anumāpayiṣyanti | yatra yatra vṛṣṭikāryaṃ kandalīmukulanīpakusumādikaṃ dṛśyate tatra tatraḥ tvayā vṛṣṭam ity anumīyata iti bhāvaḥ ||

---
> ambhobindugrahaṇacaturāṃś cātakān vīkṣamāṇāḥ  
> śreṇībhūtāḥ parigaṇanayā nirdiśanto balākāḥ |  
> tvām āsādya stanitasamaye mānayiṣyanti siddhāḥ  
> sotkampāni priyasahacarīsaṃbhramāliṅgitāni || 1.22 ||  

prakṣiptam api vyākhyāyate—ambha iti || ambhobindūnāṃ varṣodabindūnāṃ grahaṇe | "sarvaṃ sahāpatitam ambu na cātakasya hitam" iti śāstrād bhūspṛṣṭodakasya teṣāṃ rogahetutvād antarāla eva svīkāre caturāṃś cātakān vīkṣyamāṇāḥ kautukāt paśyantaḥ śreṇībhūtā baddhapaṅktiḥ || abhūtatadbhāve cviḥ || balākā bakapaṅktīḥ parigaṇanayaikā dve tisra iti saṅkhyānena nirdiśanto hastena darśayantaḥ siddhāḥ stanitasamaye tvaṅgarjitakāle sotkampāny utkampapūrvakāṇi priyasahacarīṇāṃ saṃbhrameṇāliṅgitāny āsādya | svayaṃ grahaṇāśleṣasukham anubhūyety arthaḥ || tvāṃ mānāyaṣyanti | tvannimittatvāt sukhalābhasyeti bhāvaḥ ||

---
> utpaśyāmi drutam api sakhe matpriyārthaṃ yiyāsoḥ  
> kālakṣepaṃ kakubhasurabhau parvate parvate te |  
> śuklāpāṅgaiḥ sajalanayanaiḥ svāgatīkṛtya kekāḥ  
> pratyudyātaḥ katham api bhavān gantum āśu vyavasyet || 1.23 || 

utpaśyāmīti || he sakhe megha, matpriyārthaṃ yathā tathā drutaṃ kṣipram || "laghu kṣipram araṃ drutam" ity amaraḥ || yiyāsor yātum icchor api || yāteḥ sann antād upratyayaḥ || te tava kakubhaiḥ kuṭajakusumaiḥ surabhau sugandhini || "kakubhaḥ kuje 'rjune" iti śabdārṇave || parvate parvate pratiparvatam || vīpsāyāṃ dviruktiḥ || kālakṣepaṃ kālavilambam || "kṣepo vilambe nindāyām" iti viśvaḥ || utpaśyāmy utprekṣe || vilambahetuṃ darśayan nāśugamanaṃ prārthayate—śukleti || sajalāni sānandabāṣpāṇi nayanāni yeṣāṃ taiḥ śuklāpāṅgair mayūraiḥ || "mayūro barhiṇo barhī śuklāpāṅgaḥ śikhāvalaḥ" iti yādavaḥ || kekāḥ svavāṇīḥ || kekā vāṇī mayūrasya" ity amaraḥ || svāgatīkṛtya svāgatavacanīkṛtya pratyudyātaḥ pratyudgataḥ | mayūravāṇīkṛtātithya ity arthaḥ | bhavān katham api yathākathañcid āśu gantuṃ vyavasyed udyuñjīta || prārthane liṅ | "śeṣe prathamaḥ" iti prathamapuruṣaḥ | śeṣaś cāyaṃ bhavacchabdo yuṣmadasmacchabdavyatirekāt || "svāgatīkṛtya kekāḥ" ity atra kekāsvāropyamāṇasya svāgatavañcanasya prakṛtapratyudgamanopayogāt pariṇāmālaṅkāraḥ | tad uktam alaṅkārasarvasve—"āropyamāṇasya prakṛtopayogitve pariṇāmaḥ" iti ||

---
> pāṇḍucchāyopavanavṛtayaḥ ketakaiḥ sūcibhinnair  
> nīḍārambhair gṛhabalibhujām ākulagrāmacaityāḥ |  
> tvayy āsanne pariṇataphalaśyāmajambūvanāntāḥ  
> sampatsyante katipayadinasthāyihaṃsā daśārṇāḥ || 1.24 ||  

pāṇḍv iti || he megha, tvayy āsanne sanikṛṣṭe sati daśārṇo nāma janapadāḥ sūcibhinnaiḥ sūciṣu mukulāgreṣu bhinnair vikasitaiḥ || "ketakīmukulāgreṣu sūciḥ syāt" iti śabdārṇave || ketakaiḥ ketakīkusumaiḥ pāṇḍucchāyā haritavarṇā upavanānāṃ vṛtayaḥ kaṇṭakaśākhāvaraṇā yeṣu te tathoktāḥ || "prākāro varaṇaḥ sālaḥ prācīraṃ prāntato vṛtiḥ" ity amaraḥ || tathā gṛhabalibhujāṃ kākādigrāmapakṣiṇāṃ nīḍārambhaiḥ kulāya nirmāṇaiḥ || "kulāyo nīḍam astriyām" ity amaraḥ || cityāyā imāni caityāni rathyāvṛkṣāḥ || "caityam āyatane buddhavandye codeśapādape" iti viśvaḥ || ākulāni saṅkīrṇāni grāmeṣu caityāni yeṣu te tathoktāḥ | tathā pariṇataiḥ pakvaiḥ phalaiḥ śyāmāni yāni jambūvanāni tair antā ramyāḥ || "mṛtāvavasite ramye samāptāvanta iṣyate" iti śabdārṇave || tathā katipayeṣv eva dineṣu sthāyino haṃsā yeṣu te tathoktā evaṃvidhāḥ sampatsyante bhaviṣyanti || "poṭāyuvatistokakatipaya-" ityādinā kavipayaśabdasyottarapadatve 'pi na tacchabdasyottaratvam asty asya śāstrasya prāyikatvāt ||

---
> teṣāṃ dikṣu prathitavidiśālakṣaṇāṃ rājadhānīṃ  
> gatvā sadyaḥ phalam avikalaṃ kāmukatvasya labdhā |  
> tīropāntastanitasubhagaṃ pāsyasi svādu yasmāt  
> sabhrūbhaṅgaṃ mukham iva payo vetravatyāś calormi || 1.25 ||  

teṣām iti || dikṣu prathitaṃ prasiddhaṃ vidiśeti lakṣaṇaṃ nāmadheyaṃ yasyās tām || "lakṣaṇaṃ nāmni cinhe ca" iti viśvaḥ || teṣāṃ darśāṇānāṃ sambandhinīṃ | dhīyante 'syām iti dhānī || "karaṇādh ikaraṇayoś ca" iti lyuṭ || rājñāṃ dhānī rājadhānī || "kṛdyogalakṣaṇā ṣaṣṭhī samasyate" iti vaktavyāt samāsaḥ || tāṃ pradhānanagarīm || "pradhānanagarī rājñāṃ rājadhānīti kathyate" iti śabdārṇave || gatvā prāpya sadyaḥ kāmukatvasya vilāsitāyāḥ || "vilāsī kāmukaḥ kāmī strīparo ratilampaṭaḥ" iti śabdārṇave || avikalaṃ samagraṃ phalaṃ prayojanaṃ labdhā lapsyate | tvayeti śeṣaḥ || karmaṇi luṭ || kutaḥ | yasmāt kāraṇāt svādu madhuram | calā ūrmayo yasya tac calormi taraṅgitaṃ vetravatyā nāma nadyāḥ payaḥ sabhrūbhaṅga bhrūkuṭiyuktam | daśanapīḍayeti bhāvaḥ | mukham ivādharam ivety arthaḥ | tīropānte taṭaprānte yat stanitaṃ garjitaṃ tena subhagaṃ yathā tathā stanitaśabdena bhaṇitam api vyapadiśyate | "ūrdhvam uccalitakaṇṭhanāsikaṃ huṅkṛtaṃ stanitam alpaghoṣavat" iti lakṣaṇāt || pāsyasi | pibater ḷṭ || "kāminām adharāsvādaḥ suratād atiricyate" iti bhāvaḥ ||

---
    nīcairākhyaṃ girimadhivasestatra viśrāmaheto-
    stvatsamparkātpulakitamiva prauḍhapuṣpaiḥ kadambaiḥ |
    yaḥ paṇyastrīratiparimalodgāribhirnāgarāṇā-
    muddāmāni prathayati śilāveśmabhiryauvanāni || 25||  

nīcair iti || he meva, tatra vidiśāsamīpe | viśrāmo viśramaḥ khedāpanayaḥ || bhāvārthe ghañpratyayaḥ || tasya hetoḥ | viśrāmārtham ity arthaḥ || "ṣaṣṭhī hetuprayoge" iti ṣaṣṭhī || viśrāmetyatra "nodāttopadeśasya māntasyānāca meḥ" iti pāṇinīye vṛddhipratiṣedhe 'pi "viśrāmo vā" iti candravyākaraṇe vikalpena vṛddhividhānādūpasiddhiḥ || prauḍhapuṣpaiḥ prabuddhakusumaiḥ kadambainīpavṛkṣaistvatsamparkāttava saṅgāt | pulakā asya jātāḥ pulakitamiva sañjātapulakamiva sthitam || tārakāditvād itacpratyayaḥ || nīcair ity ākhyā yasya taṃ nīcair ākhyaṃ girimadhivaseḥ | girau vaser ity arthaḥ || "upānvadhyāṅvasaḥ" iti karmatvam || yo nīcair giriḥ | paṇyāḥ kreyāḥ striyaḥ paṇyastriyo veśyāḥ || "vārastrī gaṇikā veśyā paṇyastrī rūpajīvinī" iti śabdārṇave || tāsāṃ ratiṣu yaḥ parimalo gandhaviśeṣaḥ || "vimardotthe parimalo gandhe janamanohare" ity amaraḥ | tamudgirantyāviṣkurvantīti tathoktāni taiḥ | śilāveśmabhiḥ kandarair nāgarāṇāṃ paurāṇāmuddāmānyutkaṭāni yauvanāni prathayati prakaṭayati || utkaṭayauvanāḥ kvacidanuraktā vārāṅganā viśrambhavihārākā ḍkṣiṇyo mātrāddibhayānniśathisamaye kañcana viviktaṃ deśamāśritya ramante | taccātra bahulamastīti prasiddhiḥ || atrodvāraśabdo gauṇārthatvānna jugupsāvahaḥ | pratyuta kāvyasyātiśobhākara eva | tad uktaṃ daṇḍinā - "niṣṭhayūtodgīrṇavāntādi gauṇavṛttivyapāśrayam | atisundaramanyatra grāmyakakṣāṃ vigāhate || "iti ||

    viśrāntaḥ sanvraja vananadītīrajātāni siñca-
    nudyānānāṃ navajalakaṇairyūthikājālakāni |
    gaṇḍasvedāpanayanarujāklāntakarṇotpalānāṃ
    chāyādānātkṣaṇaparicitaḥ puṣpalāvīmukhānām || 26||  
viśrānta iti || viśrāntaḥ saṃstatra nīcair girau vinītādhvaśramaḥ san | atha viśrānteranantaram | vane 'raṇye yā nadyastāsāṃ tīreṣu jātāni svayaṃrūḍhāni | akṛtrimāṇīty arthaḥ || nadanadī - "iti pāṭhe" pumānstriyā ity ekaśeṣo durvāraḥ || teṣām udyānānām ārāmāṇāṃ sambandhīni yūthikājālakāni māgadhīkusumamukulāni || "atha māgadhī | gaṇikā yūthikā" ity amaraḥ || "korakajālakakalikā kuḍmalamukulāni tulyāni" iti halāyudhaḥ || navajalakaṇaiḥ siñcannādrakurvan || atra siñcaterādrīkaraṇārthatvād dravadravyasya karaṇatvam | yatra tu kṣaraṇamarthastatra dravadravyasya karmatvam | yathā "retaḥ siktvā kumārīṣu" | "sukhair niṣiñcantamivāmṛtaṃ tvaci" ityevamādi | evaṃ kiratītyādīnām api "rajaḥ kirati mārutaḥ" | avāḥ kiranvayovṛddhāstaṃ lājaiḥ paurayoṣitaḥ" ityādiṣvarthabhedāśrayaṇena rajolājādīnāṃ karmatvakaraṇatve gamayitavye || tathā gaṇḍayoḥ kapolayoḥ svedasyāpanayanena pramārjanena yā rujā pīḍā || bhidāditvād aṅpratyayaḥ || tayā klāntāni mlānāni karṇotpalāni yeṣāṃ teṣāṃ tathoktānām | puṣpāṇi lunantīti puṣpalāvyaḥ puṣṣāvacāyikāḥ khiyaḥ || "karmaṇyaṇ | ṭiḍḍhāṇañ-" ityādinā ṅīp | tāsāmmukhānām | chāyāyā anātapasya dānāt | kāntidānañca dhvanyate || chāyā sūryapriyā kāntiḥ pratibimbamanātapaḥ" ity amaraḥ || kāmukadarśanātkāminīnāṃ mukhānekāśo bhavatīti bhāvaḥ || kṣaṇaparicitaḥ kṣaṇaṃ saṃsṛṣṭaḥ san | na tu ciram | gaccha ||

    vakraḥ panthā yadapi bhavataḥ prasthitasyottarāśāṃ
    saudhotsaṅgapraṇayavimukho mā sma bhūrujjayinyāḥ |
    vidyuddāmasphuritacakitaistatra paurāṅganānāṃ
    lolāpāṅgairyadi na ramase locanairvañcito 'si || 27||  
vakra iti || uttarāśāmudīcīṃ diśaṃ prati prasthitasya -bhavataḥ panthā ujjayinīmārgo vakro yad api | dūro yadyapīty arthaḥ | vindhyāduttaravāhinyā nirvindhyāyāḥ prāgbhāge kiyaty api dūre sthitojjayinī | uttarapathastu nirvindhyāyāḥ paścima itivakratvam || tathāpyujjīyanyā viśālanagarasya || "vi-śālojjayinī samā" ity utpalaḥ | saudhānāmutsaṅgeṣūparibhāgeṣu praṇayaḥ paricayaḥ || "praṇayaḥ syāt paricaye yātrāyāṃ sauhṛde 'pi ca" iti yādavaḥ || tasya vimukhaḥ parāṅmukho mā sma bhūḥ | na bhavety arthaḥ || "smottare laṅ ca" iti cakārādāśīrarthe laṅ | na māṅyoge" ity aḍāgamapratiṣedhaḥ || tatrojjayinyāṃ vidyuddāmnāṃ vidyulatānāṃ sphuritebhyaḥ sphuraṇebhyaś ca kitair lolāpāṅgaiścañcalakaṭākṣaiḥ paurāṅganānāṃ locanair na ramase yadi tarhi tvaṃ vañcitaḥ pratārito 'si | janmavaiphalyaṃ bhaved ity arthaḥ ||  
sampratyujjayinīṃ gacchatas tasya madhyemārgaṃ nirvindhyāsambandhamāhasyā-

    vīcikṣobhastanitavihagaśreṇikāñcīguṇāyāḥ
    saṃsarpantyāḥ skhalitasubhagaṃ darśitāvartanābheḥ |
    nirvindhyāyāḥ pathi bhava rasābhyantaraḥ sannipatya
    strīṇāmādyaṃ praṇayavacanaṃ vibhramo hi priyeṣu || 28||  
vīcīti || he sakhe, pathyujjayinīpathe vācikṣobheṇa
taraṅgancalanena stanitānāṃ mukharāṇām || kartari ktaḥ || vihagānāṃ haṃsānāṃ śreṇiḥ paṅtir eva kāñcīguṇo yasyāstasyāḥ skhalitenopaskhalanena madaskhalitena ca subhagaṃ yathā tathā saṃsarpantyāḥ pravahantyā gacchantyāś ca tathā darśitaḥ prakaṭita āvarte 'mbhasāṃ bhrama eva nābhiyā || dāvarto 'mbhasāṃ bhramaḥ ity amaraḥ || niṣkrāntā vindhyānirvindhyā nāma nadīm || "nirādayaḥ krāntādyarthe pañcamyāḥ" iti samāsaḥ | "dviguprāptā pannālam-" ityādinā paravalliṅgatāpratiṣedhaḥ || tasyā nadyāḥ sannipatya saṅgatya | raso jalamabhyantare yasya saḥ | anyatra rasena śṛṅgāreṇābhyantaro 'ntaraṅgo bhava | sarvathā tasyā rasamanubhabety arthaḥ || "śṛṅgārādau jale vīrye suvarṇe viṣaśukrayoḥ | tiktādāvamṛte caiva niryāse pārade dhvanau || āsvāde ca rasaṃ prāhuḥ" iti śabdārṇave || nanu tatprārthanāmantareṇa karthaṃ tatrānubhavo yujyata ity ata āha -strīṇām iti || strīṇāṃ priyeṣu viṣaye vibhramo vilāsa evādyaṃ praṇayavacanaṃ prārthanāvākyaṃ hi | strīṇāmeṣa svabhāvo yadvilāsair eva rāgaprakāśanam | na tu kaṇṭhata iti bhāvaḥ || vibhramaścātra nābhisandarśanādirukta eva ||  
nirvindhyāyā virahāvasthāṃ varṇayaṃstannirākaraṇaṃ prārthayate-

    veṇībhūtapratanusalilāsāvatītasya sindhuḥ
    pāṇḍucchāyā taṭaruhatarubhraṃśibhijīrṇaparṇaiḥ |
    saubhāgyaṃ te subhaga virahāvasthayā vyañjayantī
    kārśya yena tyajati vidhinā sa tvayaivopapādyaḥ || 29||  
veṇīti || aveṇī veṇībhūtaṃ veṇyākāraṃ pratanu stokaṃ ca salilaṃ yasyāḥ sā tathoktā | anyatra veṇībhūta keśapāśeti ca dhvanyate | ruhantīti ruhāḥ || igupadhalakṣaṇaḥ kapratyayaḥ || taṭayo ruhā ye taravastebhyo bhraśyantīti tathoktaiḥ | jīrṇaparṇaiḥ śuṣkapatraiḥ pāṇḍucchāyā pāṇḍuvarṇā | ata eva he subhaga, virahāvasthayā pūrvoktaprakārayā karaṇena || atītasyaitāvantaṃ kālamatītya gatasya | proṣitasyety arthaḥ | te tava saubhāgyaṃ subhagatvam || "hṛdvagasindhvante pūrvapadasya ca" ity ubhayapadavṛddhiḥ || vyañjayantī prakāśayantī | sa khalu subhago yamaṅganāḥ kāmayanta iti bhāvaḥ | asau pūrvoktā sindhurnadī nirvindhyā || strī nadyāṃ nā nade sindhurdeśabhede 'mbudhau gaje" iti vaijayantī || yena vidhinā vyāpāreṇa kārya tyajati sa vidhistvayaivopapādyaḥ | kartavya ity arthaḥ | sa ca vidhirekatra vṛṣṭiranyatra sambhogastadabhāvanibandhanatvāt kārśasyeti bhāvaḥ || iyaṃ pañcamī madanāvasthā | tad uktaṃ ratirahasye - "nayanaprītiḥ prathamaṃ cittāsaṅgastato 'tha saṅkalpaḥ | nidrācchedastanutā viṣayanivṛttistrapānāśaḥ || unmādo mūrchā mṛtirityetāḥ smaradaśā daśaivasyuḥ || "iti || "tāmatītasya" iti pāṭhamāśritya sindhurnāma nadyantaram iti vyākhyātam | kintu sindhurnāma kaśvacinnadaḥ kāśmīradeśe 'sti | nadī tu kutrāpi nāstītyupekṣyamityācakṣeta ||

    prāpyāvantīnudayanakathākovidagrāmavṛddhān
    pūrvoddiṣṭāmanusara purīṃ śrīviśālāṃ viśālām |
    svalpībhūte sucaritaphale svargiṇāṃ gāṃ gatānāṃ
    śeṣaḥ puṇyairhṛtamiva divaḥ kāntimatkhaṇḍamekam || 30||  
prāpyeti || vidantīti vidāḥ || igupadhalakṣaṇaḥ kaḥ || okaso vedyasthānasya vidāḥ kovidāḥ || okāralupte ṣṭaṣodarāditvāt sādhuḥ || udayanasya vatsarājasya kathānāṃ || vāsavadattā haraṇādyadbhutopākhyānānāṃ kovidāstattvajñā grāmeṣu ye vṛdvāste santi yeṣu tānavantīṃstannāmajanapadānprāpya tatra pūrvoddiṣṭāṃ pūrvoktāṃ "saudhotsaṅgamaṇayavimukho mā sma bhūrunjayinyāḥ ity uktāṃ śrīviśālāṃ sampattimahatīm || "śobhāsampattipadmāsu lakṣmīḥ śrīriva dṛśyate" iti 1| śāśvataḥ || viśālāṃ purīmujjayinīmanusara vraja || kathamiva sthitām | sucaritaphale puṇyaphale svargopabhogalakṣaṇe svalpībhūte | atyalpāvaśiṣṭe satīty arthaḥ | gāṃ bhūmiṃ gatānām || "gaurilā kumbhinī kṣamā" ity amaraḥ || punar api bhūlokagatānām ity arthaḥ | svargiṇāṃ svargavatāṃ janānāṃ śeṣabhuṅktaśiṣṭaiḥ puṇyaiḥ sukṛtair hṛtamānītam | svargārthānuṣṭhitakarmaśeṣāṇāṃ svargadānāvaśyambhāvāditi bhāvaḥ | kānti rasyāstīti kāntimadujjvalam | sārabhūtam ity arthaḥ | ekaṃ bhuktādanyat || "eke mukhyānyakevalāḥ" ity amaraḥ || divaḥ svargasya khaṇḍamiva sthitāmityutprekṣā | etenātikrā ntasakala bhūlokanagara saubhāgyasāratvamujjayinyā vyajyate ||

    dīrghīkurvanpaṭu madakalaṃ kūjitaṃ sārasānāṃ
    pratyūṣeṣu sphuṭitakamalāmodamaitrīkaṣāyaḥ |
    yatra strīṇāṃ harati surataglānimaṅgānukūlaḥ
    śiprāvātaḥ priyatama iva prārthanācāṭukāraḥ || 31||  
dīrghīkurvanniti || yatra viśālāyāṃ pratyūṣeṣvaharmukheṣu || "pratyūṣo 'harmukhaṃ kalyam" ity amaraḥ || paṭu prasphuṭam | madakalaṃ madenāvyaktamadhuram || "dhvanau tu madhurāsphuṭe | kalaḥ" ity amaraḥ || sārasānāṃ pakṣiviśeṣāṇām || "sāraso maithunī kāmī gonardaḥ puṣkarāṣṭryaḥ" iti yādavaḥ || yadvā sārasānāṃ haṃsānām || "cakrāṅgaḥ sāraso haṃsaḥ" iti śabdārṇave || kūjitaṃ rutaṃ dīrghīkurvan | vistārayann ity arthaḥ | yāvadvātaṃ śabdānuvṛtteriti bhāvaḥ | etena priyatamaḥ svacāṭuvākyānusāri krīḍāpakṣikūjitamavicchinnī kurvannitica gamyate | sphuṭitānāṃ vikasitānāṃ kamalānām āmodena parimalena saha yā maitrī saṃsargastena kaṣāyaḥ surabhiḥ || "rāgadravye kaṣāyo 'strī niryāse saurabhe rase" iti yādavaḥ || anyatraḥ vimardagandhīty arthaḥ || "vimardotthe parimalo gandhe jana manohare | āmodaḥ so 'tinirhārī" ity amaraḥ || aṅgānukūlo gātrasukhasparśaḥ | anyatra gāḍhāliṅganadattagātra saṃvāhana ity arthaḥ | bhavabhūtinā coktaṃ - "aśithilaparirammaidettasaṃvāhanāni" iti || saṃvāhyante ca surataśrāntāḥ priyaiyuvatayaḥ | etatkavir eva vakṣyati - "sambhogānte mama samucito hastasaṃvāhanānām" iti || śiprā nāma kācittatyā nadī tasyā vātaḥ śiprāvātaḥ || śiprāgrahaṇaṃ śaityadyotanārtham || prārthanā suratasya yāñcā tatra cāṭu karotīti tathoktaḥ | punaḥ suratārthaṃ priyavacana prayoktety arthaḥ || karmaṇyaṇpratyayaḥ || priyatamo vallabha iva strīṇāṃ surataglāniṃ sambhogakhedaṃ harati nudati | cāṭūktibhirvismṛtapūrva ratikhedāḥ striyaḥ priyatamaprārthanāṃ saphalayantīti bhāvaḥ || "prārthanācāṭukāraḥ" ity atra "khaṇḍitanāyikānunītā" iti vyākhyāne surata glāniharaṇaṃ na sambhavati | tasyāḥ pūrvaṃ suratābhāvātpaścāttanasurataglāniharaṇaṃ tu nedānīntana kopaśamanārthaṃ cāṭuvacanasādhyamityutprekṣaivocitā vivekinām || "jñāte 'nyāsaṅgavikṛte khaṇḍiterṣyākaṣāyitā" iti daśarūpake ||
itaḥ paraṃ makṣiptam api ślokatrayaṃ vyākhyāyate ||

hārāṃstārāṃstaralaguṭikānkoṭiśaḥ śaṅkhaśuktīḥ
śaṣpaśyāmānmarakatamaṇīnunmayūkha prarohān |
dṛṣṭvā yasyāṃ vipaṇiracitānvidrumāṇāṃ ca bhaṅgān
saṃlakṣyante salilanidhayastoyamātrāvaśeṣāḥ || 
hārāniti || yasyāṃ viśālāyāṃ koṭiśo vipaṇiṣu
paṇyavīthikāsu | "vipaṇiḥ paṇyavīthikā" ity amaraḥ || racitānprasāritān || idaṃ viśeṣaṇaṃ yathāliṅgaṃ sarvatra sambadhyate || tārāñchruddhān || "tāro muktādisaṃśuddhau taraṇe śuddhamauktike" iti viśvaḥ || taralaguṭikānmadhyamaṇībhūtamahāratnān || "taralo hāramadhyagaḥ" ity amaraḥ || "piṇḍe maṇau mahāratne guṭikā baddhapārade" iti śabdārṇave | hārānmuktāvalīḥ | tathā koṭiśaḥ śaṅkhāṃś ca śuktīś ca muktāsphoṭāṃś ca || "muktāsphoṭaḥ striyāṃ śuktiḥ śaṅkhaḥ syāt kamburastriyau" ity amaraḥ || śaṣpaṃ bālatṛṇaṃ tadvacchayāmān || "śaṣpaṃ bālatṛṇaṃ ghāso yavasaṃ tṛṇamarjunam" ity amaraḥ || unmayūkhamarohānudgataramyāṅkarānmarakatamaṇīngāruḍaratnāni | tathā nidrumāṇāṃ bhaṅgānpravālakhaṇḍāṃś ca dṛṣṭvā salilanidhayaḥ samudrāstoyamāśramavaśeṣo yeṣāṃ te tādṛśāḥ saṃlakṣyante | tathānumīyanta ity arthaḥ | ratnākarādapyatiricyate ratna sampadviriti bhāvaḥ ||

pradyotasya priyaduhitaraṃ vatsarājo 'tra jahre
haimaṃ tāladrumavanamabhūdatra tasyaiva rājñaḥ |
atrodbhrāntaḥ kila nalagiriḥ stambhamutpāṭya darpā-
dityāgantūnramayati jano yatra bandhūnabhijñaḥ ||
pradyotasyeti || atra pradeśe vatsarājo vatsadeśādhīśvara udayanaḥ | pradyotasya nāmojjayinīnāyakasya rājñaḥ priyaduhitaraṃ vāsavadattāṃ jahe jahāra | atra sthale tasyaiva rājña pradyotasya haimaṃ sauvarṇaṃ tāladrumavanamabhūt | atra nalagirirnāmendradattastadayo gajo darpānmadātstambhamālānamutpāṭyoddhṛtyodbhrānta utpatya bhramaṇaṃ kṛtavān | itītthambhūtābhiḥ kathābhir ity arthaḥ | abhijñaḥ pūrvoktakathābhijñaḥ kovidojana āgantūndeśāntarādāgatān || auṇādikastunpratyayaḥ || -bandhūnyatra viśālāyāṃ ramayati vinodayati || atra bhāvikālaṅkāraḥ | tad uktaṃ - "atītānāgate yatra pratyakṣatvena lakṣite | atyadbhutārthakathanādbhāvikaṃ tadudāhṛtam || "iti ||

patraśyāmā dinakara hayaspardhino yatra vāhāḥ
śailodagrāstvamiva kariṇo vṛṣṭimantaḥ prabhedāt |
yodhāgraṇyaḥ pratidaśamukhaṃ saṃyuge tasthivāṃsaḥ
pratyādiṣṭābharaṇarucayaścandrahāsavraṇāṅkaiḥ ||
patreti || he jalada, yatra viśālāyāṃ vāhā hayāḥ patra
śyāmāḥ palāśavarṇā ata eva dinakarahayaspardhino varṇato vegataś ca sūryāśvakalpāstathā śailodagrāḥ śailavadunnatāḥ kariṇaḥ prabhedānmadasrāvāddhetostvamiva vṛṣṭimantaḥ | agraṃ nayantītyagraṇyaḥ || "satsrudviṣa-" ityādinā kvip || "agragrāmābhyāṃ nayateḥ" iti vaktavyāṇṇatvam || yodhānām agrayo bhaṭaśreṣṭhāḥ saṃyuge yuddhe pratidaśamukhamabhirāvaṇaṃ tasthivāṃsaḥ sthitavantaḥ | ata eva candrahāsasya rāvaṇāservraṇānkṣatānyevāṅkaścihāni taiḥ || "candrahāso rāvaṇāsāvasimātre 'pi ca kvacit" iti śāśvataḥ || pratyādiṣṭābharaṇarucayaḥ pratividdhabhūṣaṇakāntayaḥ | śastraprahārā eva vīrāṇāṃ bhūṣaṇam iti bhāvaḥ | atrāpi bhāvikālaṅkāraḥ ||

    jālodgīrṇerupacitavapuḥ keśasaṃskāra dhūpaiḥ
    bandhuprītyā bhavanaśikhibhirdattanṛtyopahāraḥ |
    harmaiṣvasyāḥ kusumasurabhiṣvadhvakhedaṃ nayethā
    lakṣmīṃ paśyañlalitavanitāpādarāgāṅkiteṣu || 32||  
jālodgīrṇair iti || jālodgīṇair gavākṣamārganirgataiḥ || "jālaṃ gavākṣa ānāye jālake kapaṭe gaṇe" iti yādavaḥ | keśasaṃskāradhūpaiḥ | vanitākeśavāsanāryair gandhadravyadhūpair ity arthaḥ || atra saṃskāra dhūpayostādarthyepi yūpadārvādivatprakṛtivikāratvābhāvādaśvaghāsādiṣatṣaṣṭhīsamāso na caturthīsamāsaḥ || upacitavapuḥ paripuṣṭaśarīraḥ | bandhau bandhuriti vā prītyā bhavana śikhibhirgṛha mayūrair datto nṛtyamevopahāra upāyanaṃ yasmai sa tathoktaḥ || "upāyanamupagrāhyamupahārastathopadā" ity amaraḥ || kusumaiḥ surabhiṣu sugandhiṣu || -lalitavanitāḥ sundarastriyaḥ || "lalitaṃ triṣu sundaram" iti śabdārṇave | tāsāṃ pādarāgeṇa lākṣārasenāṅkiteṣu cihiteṣu harmyeṣu dhanika bhavaneṣvasyā ujjayinyā lakṣmīṃ paśyannadhvanādhvagamanena khedaṃ kleśaṃ nayethā apanaya ||

    bhartuḥ kaṇṭhacchaviriti gaṇaiḥ sādaraṃ vīkṣyamāṇaḥ
    puṇyaṃ yāyāstribhuvanagurordhāma caṇḍīśvarasyaḥ |
    dhūtodyānaṃ kuvalayarajogandhibhirgandhavatyā-
    stoyakrīḍāniratayuvatisnānatiktairmarudbhiḥ || 33||  
bharturiti || bhartuḥ svāmino nīlakaṇṭhasya bhagavataḥ kaṇṭhasyeva chaviryasyāsau kaṇṭhacchaviriti hetorgaṇaiḥ pramathaiḥ || "gaṇastu gaṇanāyāṃ syād vaśe pramathe caye" iti śabdārṇave || sādaraṃ yathā tathā vīkṣyamāṇaḥ san | priyavastusādayādatipriyatvaṃ bhavediti bhāvaḥ | trayāṇāṃ bhuvanānāṃ samāhārastribhuvanam || "taddhitārtha-" ityādinā samāsaḥ || tasya gurotrailokyanāthasya caṇḍīśvarasyaḥ kātyāyanīvallabhasya puṇyaṃ pāvanaṃ dhāma mahākālākhyaṃ sthānaṃ yāyā gaccha || vidhyarthe liṅ || śreyaskaratvāt sarvathā yātavyam iti bhāvaḥ || uktaṃ ca skānde - "ākāśe tārakaṃ liṅgaṃ pātāle hāṭakeśvaram | martyaloke mahākālaṃ dṛṣṭvā kāmamavāpnuyāt || "iti || na kevalaṃ muktisthānamidaṃ kintu vilāsasthānamapīty āha -dhūteti || kuvalayarajogandhibhirutpalaparāgagandhavadbhistoyakrīḍāsu niratānām āsaktānāṃ yuvatīnāṃ snānaṃ snānīyaṃ candanādi || karaṇe lyuṭ || "snānīye 'bhiṣave snānam" iti yādavaḥ || tena tiktaiḥ surabhibhiḥ "kaṭutiktakaṣāyāstu saurabhe ca prakīrtitāḥ" iti halāyudhaḥ | saugandhyātiśayārthaṃ viśeṣaṇadvayam | gandhavatyā nāma nadyāstatratyāyā marudbhirmārutair dhūtodyānaṃ kampitākrīḍam iti dhāmno viśeṣaṇam ||

    apyanyasmiñjaladhara mahākālamāsādya kāle
    sthātavyaṃ te nayanaviṣayaṃ yāvadatyeti bhānuḥ |
    kurvansandhyābalipaṭahatāṃ śūlinaḥ ślāghanīyā-
    māmandrāṇāṃ phalamavikalaṃ lapsyase garjitānām || 34||  
apīti || yugmaṃ ! he jaladhara, mahākālaṃ nāma pūrvoktaṃ caṇḍīśvarasthānamanyasminsanndhyātirikte 'pi kālāsādya prāpya te tavaṃ sthātavyam | tvayā sthātavyam ity arthaḥ || "kṛtyānāṃ kartari vā" iti ṣaṣṭhī || yāvadyāvatā kālena bhānuḥ sūrye nayanaviṣayaṃ dṛṣṭipathamatyetyatikrāmati | astamayakālaparyantaṃ sthātavyam ity arthaḥ || yāvadityetadavadhāraṇārthe | "yāvattāvacca sākalye 'vadhau mānavadhāraṇe" ity amaraḥ || kimartham ata āha-kurvanniti || ślāghanīyāṃ praśasyāṃ śūlinaḥ śivasya sandhyāyāṃ baliḥ pūjā tatra paṭahatāṃ kurvansampādayannāmandrāṇāmīṣadgambhīrāṇāṃ garjitānām avikalamakhaṇḍaṃ phalaṃ lapsyase prāpsyasi || labheḥ kartari ḷṭ || mahākālanāthabalipaṭahatvena viniyogātte garjitasāphalyaṃ syād ity arthaḥ ||

    pādanyāsaiḥ kvaṇitaraśanāstatra līlāvadhūtai-
    ratnacchāyākhacitavalibhiścāmaraiḥ klāntahastāḥ |
    veśyāstvatto nakhapada sukhānprāpya varṣāgrabindū-
    nāmokṣyante tvayi madhukara śreṇidīrghānkaṭākṣānū || 35||  
pādanyāsair iti | tatra sandhyākāle || pādanyāsaiścaraṇanikṣepair nṛtyāṅgaiḥ kvaṇitāḥ śabdāyamānā raśanā yāsāṃ tāstathoktāḥ || kvaṇaterakarmakatvāt "gatyarthākarmaka-" ityādinā kartari ktaḥ || līlayā vilāsenāvadhūtaiḥ kampitair atnānāṃ kaṅkaṇamaṇīnāṃ chāyayā kāntyā khacitā rūṣitā valayaścāmaradaṇḍā yeṣāṃ taiḥ || "valiścāmaradaṇḍe ca jarāviślathacarmaṇi" iti viśvaḥ || cāmarair vālavyajanaiḥ klāntahastāḥ || etena daiśikaṃ nṛtyaṃ sūcitam | tad uktaṃ nṛtyasarvasve-"khaḍgakandukavastrādidaṇḍikācāmarasrajaḥ | vīṇāṃ ca dhṛtvā yatkuryurnṛtyaṃ taddaiśikaṃ bhavet ||" iti || veśyā mahākāla nāthamupetya nṛtyantyo gaṇikāstvatto nakhapadeṣu nakhakṣateṣu sukhānsukhakarān || "sukhahetau sukhe sukham" iti śabdārṇave || varṣasyāgrabindūnprathama bindūnprāpya tvayi madhukaraśreṇidīrghānkaṭākṣānapāṅgānāmokṣyante | "parair ūpakṛtāḥ santaḥ sadyaḥ pratyupakurvate" iti bhāvaḥ | kāminīdarśanīyatvalakṣaṇaṃ śivopāsanāphalaṃ sadyo lapsyasa iti dhvaniḥ ||

    paścāduccairbhujataruvanaṃ maṇḍalenābhilīnaḥ
    sāndhyaṃ tejaḥ pratinavajapāpuṣparaktaṃ dadhānaḥ |
    nṛtyārambhe hara paśupaterārdranāgājinecchāṃ
    śāntodvegastimitanayanaṃ dṛṣṭabhaktirbhavānyā || 36||  
paścāditi | paścātsandhyābalyanantaraṃ paśupateḥ śivasya nṛtyārambhe tāṇḍavaprārambhe pratinavajapāpuṣparaktaṃ pratyagrajapākusūmāruṇaṃ sandhyāyāṃ bhavaṃ sāndhyaṃ tejo dadhānaḥ | uccair unnataṃ bhujā eva taravas teṣāṃ vanaṃ maṇḍalena maṇḍalākāreṇāmilīno 'bhivyāptaḥ san || kartari ktaḥ || bhavānyā bhavapattnyā || "indravaruṇabhavaśarvarudramṛḍahimāraṇyayavayavana mātulācāryāṅgāmānuk" iti ṅīṣ ānugāgamaś ca || śānta udvego | nāgājinadarśana bhayaṃ yayoste ata eva stimite niścaleḥ nayane yasminkarmaṇi tattathoktam || "udvegastvarite kleśe bhaye mantharagāmini" iti śabdārṇave || bhaktiḥ pūjyeṣvanurāgaḥ || bhāvārthe ktinpratyayaḥ || dṛṣṭā bhaktiryasya sa dṛṣṭabhaktiḥ san | paśupaterārdraṃ śoṇitārdraṃ yannāgājinaṃ gajacarma || "ajinaṃ carma kṛttiḥ strī" ity amaraḥ || tatrecchāṃ hara nivartaya | tvam eva tatsthāne bhavety arthaḥ | gajāsuramardanānantaraṃ bhagavānmahādevastadīyamārdrājinaṃ bhujamaṇḍalena bibhrattāṇḍavaṃ cakāreti prasiddhiḥ || dṛṣṭabhaktiriti kathaṃ rūpasiddhiḥ | dṛṣṭaśabdasya "striyāḥ puṃvat-" ityādinā puṃvadbhāvasya durghaṭatvād apūraṇīpriyādiṣviti niṣedhāt | bhaktiśabdasya priyādiṣu pāṭhāditi | tadetaccodyam | dṛḍhabhaktiriti śabdamāśritya prativihitaṃ gaṇavyākhyāne dṛḍhaṃ bhaktirasyeti napuṃsakaṃ pūrvapadam | adārccanivṛttiparatve dṛḍhaśabdā liṅgaviśeṣasyānupakāritvāt strītvam avivakṣitam iti || bhojarājastu"bhaktau ca karmasādhanāyāmityanena sūtreṇa bhajyate sevyata iti karmārthatve bhavānībhaktirityādi bhavati | bhāvasādhanāyāṃ tu sthiramaktirbhavānyāmityādi bhavati" ity āha | tadetatsarvaṃ samyagvivecitaṃ raghuvaṃśasañjīvinyāṃ "dṛḍhabhaktiriti jyeṣṭhe" ity atra | tasmād dṛḍhabhaktirityatrāpi matabhedena pūrvapadasya strītvena napuṃsakatvena ca rūpasiddhirastīti sthitam || itthaṃ mahākālanāthasya sevāmakāramabhidhāya punar api "nagarasañcāraraprakāramāha-

    gacchantīnāṃ ramaṇavasatiṃ yoṣitāṃ tatra naktaṃ
    ruddhāloke narapatipathe sūcibhedyaistamobhiḥ |
    saudāmanyā kanakanikaṣasnigdhayā darśayovīṃ
    toyotsarga stanitamukharo mā sma bhūrviklavāstāḥ || 37||  
gacchantīnām iti || tatrojjayinyāṃ naktaṃ rātrau ramaṇavasatiṃ priyabhavanaṃ prati gacchatīnāṃ yoṣitām | abhisārikāṇām ity arthaḥ | sūcibhirbhedyaiḥ | atisāndrair ity arthaḥ | tamobhī ruddhāloke niruddhadṛṣṭiprasāre narapatipanthe rājamārge kanakasya nikaṣo nikaṣyata iti vyutpattyā nikaṣa upalagatarekhā tasyeva snigdhaṃ tejoyasyāstayā || "snigdhaṃ tu masṛṇe sāndre ramye klibe ca tejasi" iti śabdārṇave || sudāmnādriṇaikadiksaudāmanī vidyut || "tenaikadik" ity aṇpratyayaḥ || meghadūtam | tayorvīṃ mārgaṃ darśaya | kiñca toyotsarga stanitābhyāṃ vṛṣṭigarjitābhyāṃ mukharaḥ śabdāyamāno mā sma bhūḥ | kutaḥ | tā yoṣito viklavā bhīravaḥ | tato dṛṣṭigarjite na kārye ity arthaḥ || nātratoyotsargasahitaṃ stanitam iti vigrahaḥ | viśiṣṭasyeva kevalastanitasyāpyaniṣṭatvāt | na ca dvandvapakṣe 'lpāctarapūrvanipātaśāstravirodhaḥ | "lakṣaṇa hetvoḥ kriyāyāḥ" iti sūtra eva viparīta nirdeśena pūrvanipātaśāstrasyānityatvajñāpanāditi ||

    tāṃ kasyāñcidbhavanavalabhau suptapārāvatāyāṃ
    nītvā rātriṃ ciravilasanātkhinnavidyutkalatraḥ |
    dṛṣṭe sūrye punarapi bhavānvāhayedadhvaśeṣaṃ
    mandāyante na khalu suhṛdāmabhyupetārthakṛtyāḥ || 38||  
tām iti || ciraṃ vilasanātsphuraṇātkhinnaṃ vidyud eva kalatraṃ yasya sa bhavānsuptāḥ pārāvatāḥ kalaravā yasyāṃ tasyāṃ viviktāyām ity arthaḥ || "pārāvataḥ kalaravaḥ kapotaḥ" ity amaraḥ || janasañcārastatrāsambhāvita eveti bhāvaḥ | kasyāñcidbhavanavalabhau | gṛhācchādanoparibhāga ity arthaḥ || "ācchādanaṃ syād valabhī gṛhāṇām" iti halāyudhaḥ || tāṃ rātriṃ nītvā sūrye dṛṣṭe sati | udite satīty arthaḥ punarapyadhvaśeṣaṃ vāhayet | tathā hi suhṛdāṃ mitrāṇāmabhyupetāṅgīkṛtārthasya prayojanasya kṛtyā kriyā yaiste | abhyupetasuhṛdarthā ity arthaḥ || sāpekṣatve 'pi gamakatvāt samāsaḥ || "kṛtyā kriyādevatayoḥ kārye strī kupite triṣu" iti yādavaḥ || "kṛñaḥ śa ca" iti cakārātkyap || na mandāyante khalu na mandā bhavanti hi | na vilambanta ity arthaḥ || "lohitādiḍājbhyaḥ kyaṣ" iti kyaṣ | "vā kyaṣaḥ" ity ātmanepadam ||

    tasminkāle nayanasalilaṃ yoṣitāṃ khaṇḍitānāṃ
    śāntiṃ neyaṃ praṇayibhirato vartma bhānostyajāśu |
    prāleyāstraṃ kamalavadanātso 'pi hartuṃ nalinyāḥ
    pratyāvṛttastvayi kararudhi syād analpābhyasūyaḥ || 39||  
tasminn iti | tasminkāle pūrvokte sūryodayakāle praṇayibhiḥ priyatamaiḥ khaṇḍitānāṃ yoṣitāṃ nāyikā viśeṣāṇām || "jñāte 'nyāsaṅgavikṛte khaṇḍiterṣyākaṣāyitā" iti daśarūpake || nayanasalilaṃ śāntiṃ neyaṃ netavyam || nayatirdvikarmakaḥ || ato hetorbhānorvarmāśu śīghraṃ tyaja | tasyāvarako mā bhūr ity arthaḥ || vipakṣe 'niṣṭamācaṣṭe -so 'pi bhānuḥ | nalānyambujāni yasyāḥ santīti nalinī padminī || "tṛṇe 'mbuje nalaṃ nā tu rājñi nāle tu na striyām" iti śabdārṇave || tasyāḥ svakāntāyāḥ kamalaṃ svakusumam eva vadanaṃ tasmāt prāleyaṃ himamevāsramaśru hartuṃ śamayituṃ pratyāvṛttaḥ pratyāgataḥ | nalinyāś ca bharturbhānordeśāntare nalinyantaragamanātkhaṇḍitātvamityāśayaḥ | tatastvayi | karānaṃśūnruṇaddhīti kararut | kvip | tasminkararudhi sati | hastarodhini satīti ca gamyate || "balihastāṃśavaḥ karāḥ" ity amaraḥ || analpābhyasūyo 'dhikavidveṣaḥ syāt | prāyeṇecchāviśeṣavighātādveṣo roṣaviśeṣaś ca kāmināṃ bhavatīti bhāvaḥ | kiṃ ca "ātmānaṃ cārkamīśānaṃ viṣṇuṃ vā dveṣṭi yo janaḥ | śreyāṃsi tasya naśyanti rauravaṃ ca bhaveddhruvam || "iti niṣedhātkāryahānirbhaviṣyatīti dhvaniḥ ||

    gambhīrāyāḥ payasi saritaścetasīva prasanne
    chāyātmāpi prakṛtisubhago lapsyate te praveśam |
    tasmādasyāḥ kumudaviśadānyarhasi tvaṃ na dhair yā-
    nmoghīkartuṃ caṭulaśapharoddartanaprekṣitāni || 40||  
gambhīrāyā iti || gambhīrā nāma sarit || udāttanāyikā ca dhvanyate || tasyāḥ prasanne 'nuraktatvād doṣarahite cetasīva prasanne 'tinirmale payasi | prakṛtyā svabhāvenaiva subhagaḥ sundaraḥ || "sundare 'dhikabhāgye ca durdinetaravāsare | turīyāṃśe śrīmati ca subhagaḥ" iti śabdārṇave || te tava chāyācāsāvātmā ca | so 'pi pratibimbaśarīraṃ ca praveśaṃ lapsyate | apiśabdātmaveśamanicchorapīti bhāvaḥ | tasmācchāyādvārāpi praveśāvaśyambhāvitvād asyā gambhīrāyāḥ | kumudavadviśadāni dhavalāni caṭulāni śīghrāṇi śapharāṇāṃ mīnānām udvartanānyuluṇṭhanānyeva prekṣitānyavalokanāni || "triṣu syāccaṭulaṃ śīghram" iti viśvaḥ || etāvad eva gambhīrāyā anurāgaliṅgam | dhairyāddhāṣṭarṣāt | vaiyātyāditi yāvat | moghīkartuṃ viphalīkartuṃ nārhasi | nānuraktā vipraladhavyety arthaḥ || dhūrtalakṣaṇaṃ tu - "kliśnāti nityaṃ gamitāṃ kāminīm iti sundaraḥ | upaityaraktāṃ yatnena raktāṃ dhūrtoṃ vimuñcati || "iti ||

    tasyāḥ kiñcitkaradhṛtamiva prāptavānīraśākhaṃ
    nītvā nīlaṃ salilavasanaṃ muktarodhonitambam |
    prasthānaṃ te kathamapi sakhe lambamānasya bhāvi
    jñātāsvādo vitajaghanāṃ ko vihātuṃ samarthaḥ || 41||  
tasyā iti || he sakhe, prāptā vānīraśākhā vatesaśākhā yena tattathoktamata eva kiñcidīṣatkaradhṛtaṃ hastāvalambitamiva sthitam | muktastyakto rodhastaṭam eva nitambaḥ kaṭina tattathoktam || "nitambaḥ paścime śroṇibhāge 'drikaṭake kaṭau" iti yādavaḥ || nīlaṃ kṛṣṇavarṇaṃ tasyā gambhīrāyāḥ salilam eva vasanaṃ nītvāpanīya || prasthānasamaye preyasīvasanagrahaṇaṃ virahatāpavinodanārtham iti prasiddham || lambamānasya pītasalilabharāllambamānasya | anyatra jaghanārūḍhasya | te tava prasthānaṃ prayāṇaṃ katham api kṛcchreṇa bhāvi || kṛcchratve hetumāha -jñāteti || jñātāsvādo 'nu bhūtarasaḥ kaḥ pumānvivṛtaṃ prakaṭīkṛtaṃ jaghanaṃ kaṭistatpūrvabhāgo vā yasyāstām || "jaghanaṃ syāt kaṭau pūrvaśroṇimāgāparāṃśayoḥ" iti yādavaḥ || vihātuṃ tyaktuṃ samarthaḥ | nako 'pīty arthaḥ ||

    tvanniṣyandocchasitavasudhāgandhasamparkaramyaḥ
    srotorandhadhvanitasubhagaṃ dantibhiḥ pīyamānaḥ |
    nīcairvāsyatyupajigamiṣordevapūrvaṃ giriṃ te
    śīto vāyuḥ pariṇamayitā kānanodumbarāṇām || 42||  
tvaditi || tvanniṣyandena tava dṛṣṭayocchu sitāyā upabṛṃhitāyā vasudhāyā bhūmergandhasya samparkeṇa ramyaḥ | surabhir ity arthaḥ || srotaḥ śabdenendriyavācinā tadviśeṣo ghrāṇaṃ lakṣyate || "sroto 'mbuvegendriyayoḥ" ity amaraḥ || srotorandhreṣu nāsāgrakuhareṣu yavanitaṃ śabdastena subhagaṃ yathā tathā dantibhirgajaiḥ pīyamānaḥ | vasudhāgandhalobhādāghrāyamāṇa ity arthaḥ | anena māndyamucyate | kānaneṣu vaneṣūdumbarāṇāṃ jantuphalānām || "udumbaro jantuphalo yajñāṅgo hemadugdhakaḥ" ity amaraḥ || pariṇamayitā paripākayitā || "mitāṃ hrasvaḥ" iti hrasvaḥ || śīto vāyuḥ | devapūrvaṃ devaśabdapūrvaṃ girim | devagirim ity arthaḥ | upajigamiṣorupagantumicchāḥ || gameḥ sannantādupratyayaḥ || te tava nīcaiḥ śanair vāsyati | tvāṃ vījayiṣyatīty arthaḥ || sambandhamātravivakṣāyāṃ ṣaṣṭhī || "devapūrvaṃ girim" ity atra devapūrvatvaṃ giriśabdasya | na tu saṃjñinastadarthasyeti | saṃjñāyāḥ saṃjñitvābhāvādavācyavacanaṃ doṣamāhurālaṅkārikāḥ | tad uktam ekāvalyāṃ - "yadavācyasya vacanamavācyavacanaṃ hi tat" iti || samādhānaṃ tu devaśabdaviśeṣitena giriśabdena śabdapareṇa meghopagamanayogyo devagirirlakṣyata iti kathañcisampādyam ||

    tatra skandaṃ niyatavasatiṃ puṣpameghīkṛtātmā
    puṣpāsāraiḥ snapayatu bhavānvyomagaṅgājalārdraiḥ |
    rakṣāhetornavaśaśibhṛtā vāsavīnāṃ camūnā-
    matyādityaṃ hutavahamukhe sambhṛtaṃ taddhi tejaḥ || 43||  
tatreti || tatra devagirau niyatā vasatiryasya tam | nityasannihitam ity arthaḥ || purā kila tārakākhyāsuravijayasantuṣṭaḥ suraprārthanāvaśādbhagavānbhavānīnandanaḥ skando nityamahamiha saha śivābhyāṃ vasāmītyuktvā tatra vasatīti prasiddhiḥ || skandaṃ kumāraṃ svāminam | puṣpāṇāṃ meghaḥ puṣpameghaḥ | puṣpameghīkṛtātmā kāmarūpatvāt puṣpavarṣukameghīkṛtavigrahaḥ sanvyomagaṅgājalārdraiḥ | puṣpāsāraiḥ puṣpasampātaiḥ "dhārāsampāta āsāraḥ" ity amaraḥ || bhavānsvayam eva strapayatvabhiṣiñcatu | svayampūjāyā uttamatvād iti bhāvaḥ || tathā ca śambhurahasye - "svayaṃ yajati ceddevamuttamā sodarātmajaiḥ | madhyamā yā yajed dhṛtyair adhamā yājanakriyā || " iti || skandasya pūjyatvasamarthanenārthenārthāntaraṃ nyasyati rakṣeti || tadbhagavān | skanda ity arthaḥ || vidheyaprādhānyānapuṃsakanirdeśaḥ || vāsavasyemā vāsavyaḥ || "tasyedamaḥ" ity aṇ || tāsāṃ vāsavīnāmaindrīṇāṃ camūnāṃ senānāṃ rakṣayā kāraṇena | rakṣārtham ity arthaḥ || ṣaṣṭhī hetuprayoge" iti ṣaṣṭhī || navaśaśibhṛtā bhagavatā candraśekhareṇa | vahatīti vahaḥ || pacādyac || hutasya vaho hutavaho vahnis tasya mukhe sambhṛtaṃ sañcitaṃ ādityamatikrāntamatyādityam || "atyādayaḥ krāntādyarthe dvitīyayā" iti samāsaḥ || tejo hi sākṣādbhagavato harasyaiva mūrtyantaram ity arthaḥ | ataḥ pūjyam iti bhāvaḥ | mukhagrahaṇaṃ tu śuddhatvasūcanārtham | tad uktaṃ śambhurahasye - "gavāṃ paścādvijasyāṅghriyogināṃ tvatkavervacaḥ | paraṃ śucitamaṃ vidyānmukhaṃ strīvahnivājinām || "iti ||

    jyotirlekhāvalayi galitaṃ yasya barhaṃ bhavānī
    putrapremṇā kuvalayadalaprāpi karṇe karoti |
    dhautāpāṅgaṃ haraśaśirucā pāvakestaṃ mayūraṃ
    paścādadrigrahaṇagurubhirgarjitairnartayethāḥ || 44||  
jyotiriti || jyotiṣastejaso lekhā rājayastāsāṃ balyaṃ maṇḍalaṃ yasyāstīti tathoktam | galitaṃ bhraṣṭam | na tu laulyātsvayaṃ chinnam iti bhāvaḥ | yasya mayūrasya barhe piccham | "picchabarhe napuṃsake" ity amaraḥ || bhavānī gaurī | putrapremṇā putrasnehena kuvalayasya dalaṃ patraṃ tatprāpi tadyogi yathā tathā karṇe karoti | dalena saha dhārayatīty arthaḥ | yadvā kuvalayasya dalaprāpi dalabhāji dalārhe karṇaṃ karoti || klibantātsaptamī || dalaṃ parihṛtya tatsthāne barhe dhatta ity arthaḥ || nāthastu "kuvalayadalakṣepi" iti pāṭhamanusṛtya "kṣepo nindāpasāraṇaṃ vā iti" vyākhyātavān || haraśaśirucā haraśiraścandrikayā dhautāpāṅgaṃ svato 'pi śauklyādatidhavalitanetrāntam || "apāṅgau netrayorantau" ity amaraḥ || pāvakasyāgnerapatyaṃ pāvakiḥ skandaḥ || "ata iñ" iti iñ || tasya taṃ pūrvoktaṃ mayūraṃ paścātpuṣpābhiṣecanānantaramadrerdevagireḥ kartuḥ || grahaṇena guhāsaṅkramaṇena gurubhiḥ | pratidhvānamahadbhir ity arthaḥ | || gajitair nartayethā nṛtyaṃ kāraya | mārdaṅgikabhāvena bhagavantaṃ kumāramupāsasveti bhāvaḥ || "nartayethāḥ" ity atra "aṇāvakarmakāccittavatkartṛkāt" ity ātmanepadāpavādaḥ | "nigaraṇacalanārthebhyaśca" iti parasmaipadaṃ na bhavati tasya na pādamyāṅyamāṅyasaparimuharu cinnṛtivadavasaḥ" iti pratiṣedhāt ||

    ārādhyainaṃ śaravaṇabhavaṃ devamullaṅgitādhvā
    siddhadvandvairjalakaṇabhayāddvīṇibhirmuktamārgaḥ |
    vyālambethāḥ surabhitanayālambhajāṃ mānayiṣyan
    srotomūrtyā bhuvi pariṇatāṃ rantidevasya kīrtim || 45||  
ārādhyeti || enaṃ pūrvoktaṃ śarā bāṇatṛṇāni || "śaro bāṇe bāṇatṛṇe" iti śabdārṇave || teṣāṃ vanaṃ śaravaṇaṃ "pranirantaḥ śare-" ityādinā ṇatvam | tatra bhavo janma yasya taṃ śaravaṇabhavam || "avarjyo bahuvrīhirvyadhikaraṇo janmādyuttarapadaḥ" iti vāmanaḥ | avarjyo 'gatikatvād āśrayaṇīya ity arthaḥ || devaṃ skandam || "śarajanmā ṣaḍānanaḥ" ity amaraḥ || ārādhyopāsya vīṇibhivaṇāvadbhiḥ || vrīhyāditvād iniḥ || siddhadvandvaiḥ siddhamithunaiḥ | bhagavantaṃ skandamupavīṇayitumāgatair iti bhāvaḥ | jalakaṇabhayāt | jalasekasya vīṇākvaṇanapratibandhakatvād iti bhāvaḥ | muktamārgastyaktavarmā sannullaṅghitādhvā | kiyantamadhvānaṃ gata ity arthaḥ | surabhitanayānāṃ gavāmālambhena saṃjñapanena jāyata iti tathoktām | bhuvi loke srotomūrtyā pravāharūpeṇa pariṇatāṃ rūpaviśeṣamāpannāṃ rantidevasya daśapurapatermahārājasya kīrtim | carmaṇvatyākhyāṃ nadīm ity arthaḥ | mānaviṣyansatkārayiṣyanvyālambethāḥ | ālambyāvatarer ity arthaḥ || purā kila rājño rantidevasya gavālambheṣvekatra sambhṛtādrakta niṣyandāccarmarāśeḥ kācinnadī sasyande | sā carmaṇvatītyākhyāyata iti ||

    tvayyādātuṃ jalamavanate śārṅgiṇo varṇacaure
    tasyāḥ sindhoḥ pṛthumapi tanuṃ dūrabhāvātpravāham |
    prekṣiṣyante gaganagatayo nūnamāvarjya dṛṣṭī-
    rekaṃ muktāguṇamiva bhuvaḥ sthūlamadhyendranīlam || 46||  
tvayīti || śārṅgiṇaḥ kṛṣṇasya varṇasya kānteścaure varṇacaure | tattulyavarṇa ity arthaḥ | tvayi jalamādātumavanate sati pṛthum api dūratvāt tanuṃ sūkṣmatayā pratīyamānaṃ tasyāḥ sindhoścarmaṇvatyākhyāyāḥ pravāham | gagane gatiryeṣāṃ te gaganagatayaḥ khecarāḥ siddhagandharvādayaḥ || ayam api bahuvrīhiḥ pūrvavajjanmādyuttarapadeṣu draṣṭavyaḥ || nūnaṃ satyaṃ dṛṣṭīrāvarjya niyamyaikamekayaṣṭikaṃ sthūlo mahānmadhyo madhyamaṇībhūta indranīlo yasya taṃ bhuvo bhūmermuktāguṇaṃ muktāhāramiva prekṣiṣyante || atrātyantanīlameghasaṅgatasya pravāhasya bhūkaṇṭhamuktāguṇatvenotprekṣaṇādutprekṣaiveya mitīvaśabdena vyajyate | niruktakārastu "tatra tatropamā yatra ivaśabdasya darśanam" itīvaśabdadarśanādatrāpyupamaiveti babhrāma ||

    tārmuttīrya vraja paricitabhrūlatāvibhramāṇāṃ
    pakṣmotkṣepāduparivilasatkṛṣṇaśāraprabhāṇām |
    kundakṣepānugamadhukara śrīmuṣāmātmabimbaṃ
    pātrīkurvandaśapuravadhūnetrakautūhalānām || 47||  
tām iti || tāṃ carmaṇvatīmuttīrya bhruvo latā iva bhrūlatāḥ | upamitasamāsaḥ | tāsāṃ vibhramā vilāsāḥ paricitāḥ klṛptā yeṣu teṣāṃ pakṣmāṇi netralomāni || "pakṣma sūtre ca sūkṣmāṃśe kiñjalke netra lomani" iti viśvaḥ || teṣāmutkṣepādunnamanāddhetoḥ | kṛṣṇāś ca tāḥ śārāś ca kṛṣṇaśārā nīlaśabalāḥ || "varṇo varṇena" iti samāsaḥ || "kṛṣṇaraktasitāḥ śārāḥ" iti yādavaḥ | tataś ca śāraśabdād eva siddhe kārṣṇye punaḥ kṛṣṇapadopādānaṃ kārṣṇyaprādhānyārtham | raktatvaṃ tu na vivakṣitamupamānānusārāttasya svā bhāvikasya strīnetreṣu sāmudrikavirodhāditarasyāprasaṅgāt | kvacidbhāvakathanaṃ tūpapattiviṣayam || upari vilasantyaḥ kṛṣṇaśārāḥ prabhā yeṣāṃ teṣām | kundāni mādhyakusumāni || "mādhyaṃ kundam" ity amaraḥ | teṣāṃ kṣepa itastataścalanaṃ tasyānuga anusāriṇo ye madhukarās teṣāṃ śriyaṃ muṣṇantīti tathoktānām | kṣipyamāṇakundānuvidhāyimadhukara kalpānām ity arthaḥ | daśapuraṃ rantidevasya nagaraṃ tasya vadhvaḥ striyaḥ || "vadhūrjāyā snuṣā strī ca ity amaraḥ || tāsāṃ netrakautūhalānāṃ netrābhilāṣāṇām | sābhilāṣadṛṣṭīnām ity arthaḥ | ātmabimbaṃ svamūrti pātrīkurvanviṣayīkurvantraja gaccha ||

    brahmāvartaṃ janapadamatha cchāyayā gāhamānaḥ
    kṣetraṃ kṣatrapradhanapiśunaṃ kauravaṃ tadbhajethāḥ |
    rājanyānāṃ sitaśaraśatairyatra gāṇḍīvadhanvā
    dhārāpātaistvamiva kamalānyabhyavarṣanmukhāni || 48||  
brahmāvartam iti || athānantaraṃ brahmāvarta nāma janapadaṃ deśam || atra manuḥ - "sarasvatīdṛṣadvatyordevanadyoryadantaram | taṃ devanirmitaṃ deśaṃ brahmāvarta pracakṣate || "iti || chāyayānātapamaṇḍalena gāhamānaḥ praviśanna tu svarūpeṇa !  pīṭhakṣetrāśramādīni parivṛtyānyato vrajet" iti vacanāt | kṣatrapradhanapiśunam | adyāpi śiraḥkapālādimattayā kurupāṇḍavayuddhasūcakam ity arthaḥ || "yuddhamāyodhanaṃ janyaṃ madhanaṃ pravidāraṇam" ity amaraḥ || tatmasiddhaṃ kurūṇāmidaṃ kauravaṃ kṣetraṃ bhajethāḥ | kurukṣetraṃ vrajety arthaḥ gāṇḍyasyāstīti gāṇḍīvaṃ dhanurviśeṣaḥ || saṃjñāyām" iti matvarthīyo vapratyayaḥ || "gāṇḍyajagā-"kapidhvajasya gāṇḍīvagāṇḍivau punnapuṃsakau" ity amaraḥ || taddhanuryasya sa gāṇḍīvadhanvā 'rjunaḥ || "vā saṃjñāyām" ity anaṅādeśaḥ || sitaśaraśatair niśitabāṇasahasai rājanyānāṃ rājñāṃ mukhāni dhārāṇāmudakadhārāṇāṃ pātaiḥ kamalāni tvamivābhyavarṣadabhimukhaṃ dṛṣṭavān | śaravarṣeṇa śirāṃsi vicchedety arthaḥ ||

    hitvā hālāmabhimatarasāṃ revatīlocanāṅkāṃ
    bandhuprītyā samaravimukho lāṅgalī yāḥ siṣeve |
    kṛtvā tāsāmabhigamamapāṃ saumya sārasvatīnā-
    mantaḥ śuddhastvamapi bhavitā varṇamātreṇa kṛṣṇaḥ || 49||  
hitveti || bandhuprītyā kurupāṇḍavasnehena | na tu bhayena | samaravimukho yuddhaniḥspṛhaḥ | lāṅgalamasyāstīti lāṅgalī haladharaḥ | abhimatarasāmabhīṣṭasvādāṃ tathā revatyāḥ svapriyāyā locane evāṅkaḥ pratibimbitatvāc cihnaṃ yasyāstāṃ hālāṃ surām || "surā halipriyā hālā" ity amaraḥ || "abhiprayuktaṃ deśabhāṣāpadamityatra sūtre hāleti deśamāṣāpadamapyatīva kaviprayogātsādhu" ity udājahāra vāmanaḥ || hitvā tyaktvā | dustyajāmapīti bhāvaḥ | yāḥ sārasvatī-apaḥ siṣeve | he saumya subhaga, tvaṃ tāsāṃ sarasvatyā nadyā imāḥ sārasvatyastāsāmabhigamaṃ sevāṃ kṛtvānto 'ntarātmani śuddho nirmalo nirdoṣo bhavitā || "ṇvultṛcau" iti tṛc || api sadya eva pūto bhaviṣyasīty arthaḥ || "vartamānasāmīpye vartamānavadvā" iti vartamānapratyayaḥ || varṇamāśreṇa varṇenaiva kṛṣṇaḥ śyāmaḥ | na tu pāpenety arthaḥ | antaḥ śuddhir eva sampādyā na tu bāhyā | bahiḥśuddho 'pi sūtavadhaprāyaścittārthaṃ sārasvatasalilasevī tatra bhagavānbalabhadra eva nidarśanam | ato bhavatāpi sarasvatī sarvathā sevitavyeti bhāvaḥ ||

    tasmādgaccheranukanakhalaṃ śailarājāvatīrṇāṃ
    jahno kanyāṃ sagaratanayasvargasopānapaṅktim |
    gaurīvaktrabhrukuṭiracanāṃ yā vihasyeva phenaiḥ
    śambhoḥ keśagrahaṇamakarodindulagnormihastā || 50||  
tasmād iti || tasmāt kurukṣetrāt kanakhalasyādreḥ samīpe 'nukanakhalam || "anuryatsamayā" ity avyayībhāvaḥ || śailarājāddhimavato 'vatīrṇā sagaratanayānāṃ svargasopānapaṅkim | svargaprāptisādhanabhūtām ity arthaḥ | jahnornāma rājñaḥ kanyāṃ jāhnavīṃ gacchergaccha || vidhyarthe liṅ || yā jāhnavī gauryā vaktre yā bhrukuṭiracanā sāpatnyaroṣādadbhrūbhaṅgakaraṇaṃ tāṃ phernair vihasyāvahasyeva || dhāvalyātphenānāṃ hāsatvanotprekṣā || indau śiromāṇikyabhūte lagnā ūrmaya eva hastā yasyāḥ sendulagnomiṃhastā satī śambhoḥ keśagrahaṇamakarot | yathā kācitprauḍhā nāyikā sapatnīmasahamānā svavāllabhyaṃ prakaṭayantī svabhartāraṃ saha śiroratnena keśeṣvākarṣati tadvaditi bhāvaḥ || idaṃ ca purā kila bhagīrathamārthanayā bhagavatīṃ gaganapathātpatantīṃ gaṅgāṃ gaṅgādharo jaṭājūṭena jāti kathāmupajīvyoktam ||

    tasyāḥ pātuṃ suragaja iva vyomni paścārdhalambī
    tvaṃ cedacchasphaṭikaviśadaṃ tarkathestiryagambhaḥ |
    saṃsarpatyā sapadi bhavataḥ srotasi cchāyayāsau
    syādasthānopagatayamunāsaṅgamevābhirāmā || 51||  
tasyā iti || suragaja iva kaściddiggaja iva vyomni paścādarthaṃ paścārdham | paścimārdham ity arthaḥ || pṛṣodarāditvāt sādhuḥ || tena lambata iti paścārdhalambī sanpaścārdhabhāgena vyomni sthitvā | pūrvārdhena jalonmukha ity arthaḥ | accha sphaṭikaviśadaṃ nirmalasphaṭikāvadātaṃ tasyā  gaṅgāyā ambhastiryaktiraścīnaṃ yathā tathā pātuṃ tvaṃ tarkayevicārayeścet | sapadi srotasi pravāhe saṃsarpantyā saṅkrāmantyā bhavataśchāyayā pratibimbenāsau gaṅgāsthāne prayāgādanyatropagataḥ prāpto yamunāsaṅgamo yayā sā tathābhūtevābhirāmā syāt ||

    āsīnānāṃ surabhitaśilaṃ nābhigandhairmṛgāṇāṃ
    tasyā eva prabhavamacalaṃ prāpya gauraṃ tuṣāraiḥ |
    vakṣyasyadhvaśramavinayane tasya śṛṅge niṣaṇṇaḥ
    śobhāṃ śubhratrinayanaṣokhātapaṅkopameyām || 52||  
āsīnānām iti || āsīnānām upaviṣṭānāṃ mṛgāṇāṃ kastūrikāmṛgāṇām || anyathā nābhigandhānupapatteḥ || nābhigandhaiḥ kastūrīgandhais teṣāṃ tadudbhavatvāt | ata eva mṛgaganābhisaṃjñā ca || "mṛganābhirmṛgamadaḥ kastūrī ca" ity amaraḥ || athavā nābhayaḥ kastūryaḥ || "nābhiḥ pradhāne kastūrīmade ca kvacidīritaḥ" iti viśvaḥ || tāsāṃ gandhaiḥ surabhitāḥ surabhīkṛtāḥ śilā yasya taṃ tasyā gaṅgāyā eva prabhavatyasmāditi prabhavaḥ kāraṇam | tuṣāraigauraṃ sitam || avadātaḥ sito gauraḥ ity amaraḥ || acalaṃ prāpya | vinīyate 'neneti vinayanam || karaṇe lyuṭ || adhvaśramasya vinayane 'panodake tasya himādreḥ śṛṅge niṣaṇṇaḥ san | śubhro yastrinayanasya tryambakasya vṛṣo vṛṣabhaḥ || "sukṛte vṛṣabhe vṛṣaḥ" ity amaraḥ || tenotkhātena vidāritena paṅkena saho pameyāmupamātumarhā śobhāṃ vakṣyasi voḍhāsi || vahateḷṭ || "trinayana-" ity atra "pūrvapadātsaṃjñāyāmagaḥ" iti ṇatvaṃ na bhavati "kṣubhrādiṣu ca" iti niṣedhāt || tasyāḥ prabhavamityādinā himādrau mevasya vaivāhiko gṛhavihāro dhvanyate ||

    taṃ cedvāyau sarati saralaskandhasaṅghaṭṭajanmā
    bādhetolkākṣapitacamarībālabhāro davāgniḥ |
    arhasyenaṃ śamayitumalaṃ vāridhārāsahasrai-
    rāpannārtipraśamanaphalāḥ sampado hyuttamānām || 53||  
tam iti || vāyau vanavāte sarati vāti sati saralānāṃ devadārudrumāṇāṃ skandhāḥ pradeśaviśeṣāḥ || "astrī prakāṇḍaḥ skandhaḥ syānmūlācchākhāvadhestaroḥ" ity amaraḥ || teṣāṃ saṅghaṭṭanena saṅgharṣagena janma yasya sa tathoktaḥ || janmottarapadatvād vacadhikaraṇo 'pi bahuvrīhiḥ sādhurityaktam || ulkābhiḥ sphuliṅgaiḥ kṣapitā nirdagdhāśvamarīṇāṃ bālabhārāḥ keśasamūhā yena | dava evāgnirdavāgnirvanavahniḥ || "vane ca vanavahnau ca davo dāva itīṣyate" iti yādavaḥ || taṃ himādriṃ bādheta cetpīḍayedyadi | enaṃ davāgniṃ vāridhārāsahasraiḥ śamayitumarhasi || yuktaṃ caitadity āha—uttamānāṃ mahatāṃ sampadaḥ samṛddhaya āpannānāmārtanāmārtipraśamanamāpanivāraṇam eva phalaṃ prayojanaṃ yāsāṃ tāstathoktā hi | ato himācalasya dāvānalastvayā śamayitavya iti bhāvaḥ ||

    ye saṃrambhotpatanarabhasāḥ svāṅgabhaṅgāya tasmin
    muktādhvānaṃ sapadi śarabhā laṅghayeyurbhavantam |
    tānkurvīthāstumulakarakāvṛṣṭipātāvakīrṇān
    ke vā na syuḥ paribhavapadaṃ niṣphalārambhayatnāḥ || 54||  
ya iti || tasminhimādrau saṃrambhaḥ kopaḥ || "saṃrambhaḥ saṅkrame kope" iti śabdārṇave || tenotpatana utplavane rabhaso vego yeṣāṃ te tathoktāḥ || "ramaso vegaharṣayoḥ" ity amaraḥ || ye śarabhā aṣṭāpada mṛgaviśeṣāḥ || śarabhaḥ śalabhe cāṣṭāpade prokto mṛgāntare" iti viśvaḥ || mukto 'dhvā śarabhotplavanamārgoṃ yena taṃ bhavantaṃ sapadi svāṅgabhaṅgāya laṅghayeyuḥ || sambhāvanāyāṃ liṅ || bhavato 'tidūratvāt svāṅgabhaṅgāviriktaṃ phalaṃ nāsti laṅghanasyety arthaḥ | tān śarabhāṃstumulāḥ saṅkulāḥ karakā varṣopalāḥ || "varṣo palastu karakā" ity amaraḥ || tāsāṃ vṛṣṭistasyāḥ pātenāvakīrṇānvikṣiptānkurvīthāḥ kuruṣva || vidhyarthe liṅ || kṣudro 'pyadhikṣipanpratipakṣaḥ sadyaḥ pratikṣeptavya iti bhāvaḥ | tathā hi niṣphalāyambharatnāḥ ārambhanta ity ārambhāḥ karmāṇi teṣu yatna udyogaḥ sa niṣpalo yeṣāṃ te tathoktāḥ | niṣkarmopakramā ity arthaḥ | ataḥ ke vā paribhavapadaṃ tiraskārapadaṃ naṃ syurna bhavanti sarva eva bhavantīty arthaḥ || yadatra "ghano palastu karake" iti yādavavacanātkarakaśabdasya niyatapuṃliṅgatābhiprāyeṇa "karakāṇāmāvṛṣṭiḥ" iti keṣāñcidvyākhyānaṃ tadanye nānumanyante | "varṣopalastu karakā ity amaravacana vyākhyāne kṣarisvāminā | "kamaṇḍalau ca karakaḥ sugate ca vināyake" iti nānārthe puṃsy api vakṣyatīti vadatobhayaliṅgatāprakāśanāt | yādavasya tu puṃliṅgatāvidhāne tātparyaṃ na tu strīliṅgatāniṣedha iti na tadvirodho 'pi | "karakastu karañke syād dāḍime ca kamaṇḍalau | pakṣibhede kare cāpi karakā ca ghanopale" iti viśvaprakā śavacane tūbhayaliṅgatā vyaktaiveti na kutrāpi virodhavārtā | ata eva rudraḥ-"varṣopalastu karakā karako 'pi ca dṛśyate" iti ||

    tatra vyaktaṃ dṛṣadi caraṇanyāsamardhendumauleḥ
    śaśvatsiddhai paricitabaliṃ bhaktinamraḥ parīyāḥ |
    yasmindṛṣṭe karaṇavigamādūrdhvamuddhūtapāpāḥ
    saṅkalpante sthiragaṇapadaprāptaye śraddadhānāḥ || 55||  
tatreti || tatra himādrau druṣadi kasyāṃvicchilāyāṃ vyaktaṃ prakaṭaṃ śaśvatsadā siddhayogibhiḥ || "siddhirniṣpattiyogayoḥ" iti viśvaḥ || upacitabali racitapūjāvidhim || "baliḥ pūjopahārayoḥ" iti yādavaḥ || ardhaścāsābinduścetyardhenduḥ || "ardhaḥ khaṇḍe sameṃ 'śake" iti viśvaḥ || sa maulau yasya tasyeśvarasya caraṇanyāsaṃ pādavinyāsam | bhaktiḥ pūjyeṣvanurāgastayā namraḥ sanparīyāḥ pradakṣiṇaṃ kuru || paripūrvādiṇo liṅ || yasminpādanyāse dṛṣṭe satyudbhūtapāpā nirastakalmaṣāḥ santaḥ śraddadhānā viśvasantaḥ puruṣāḥ | śraddhā viśvāsaḥ | āstikya buddhiriti yāvat | "śradantarorupasargavad vṛttir vaktavyā" iti śratpūrvāddadhāteḥ śānac || karaṇasya kṣetrastha vigamādūrdhvaṃ dehatyāgānantaram || "karaṇaṃ sādhakatamaṃ kṣetragātrendriyeṣu ca ity amaraḥ || sthiraṃ śāśvataṃ gaṇānāṃ pramathānāṃ padaṃ sthānam || "gaṇāḥ pramathasaṅkhyaughāḥ" iti vaijayantī | tasya prāptaye saṅkapante samartha bhavanti || klṛpteḥ paryāptivacanasyālamarthatvāt tadyoge "namaḥsvasti-" ityādinā caturthī || "alam iti paryāptyarthagrahaṇam" iti bhāṣyakāraḥ || vyaktaṃ vyañjayāmāsa śivaḥ śrīcaraṇadvayam || himādrau śāmbhavādīnāṃ siddhaye sarvakarmaṇām || dṛṣṭvā śrīcaraṇanyāsaṃ sādhakaḥ sthitaye tanum || icchādhīnaśarīro hi vicarecca jagattrayam || "iti śambhurahasye ||

    śabdāyante madhuramanilaiḥ kīcakāḥ pūryamāṇāḥ
    saṃsaktābhistripuravijayo gīyate kinnarībhiḥ |
    nirhrādaste muraja iva cetkandareṣu dhvaniḥ syāt
    saṅgītārtho nanu paśupatestatra bhāvī samagraḥ || 56||  
śabdāyanta iti || he megha, anilaiḥ pūryamāṇāḥ kīcakā veṇuviśeṣāḥ || "veṇavaḥ kīcakāste syurye svanantyaniloddhatāḥ" ity amaraḥ | "kīcako daityabhede syācchuṣkavaṃśe drumāntare" iti viśvaḥ || madhuraṃ śrutisukhaṃ yathā tathā śabdāyante śaṃ kurvanti | svanantīty arthaḥ || śabdavair akalahābhrakaṇvamedhebhyaḥ karaṇe" ityādinā kyaṅ || anena vaṃśavādya sampattiruktā | saṃsaktābhiḥ saṃyuktābhirvaṃśavādyānuṣaktābhirvā || "saṃraktābhiḥ" iti pāṭhe saṃraktakaṇṭhībhir ity arthaḥ || kinnarībhiḥ kinnarastrībhiḥ | trayāṇāṃ purāṇāṃ samāhārastripuram || taddhitārthottarapada-" iti samāsaḥ | pātrāditvānnapuṃsakatvam || tasya vijayo gīyate | kandareṣu darīṣu || "darī tu kandaro vā strī" ity amaraḥ || te tava nirhrādo muraje vādyabhede dhvaniriva | murajadhvanirivety arthaḥ | syāccettārhi tatra caraṇasamīpe paśupaternityasannihitasya śivasya saṅgītam || "tauryatrikaṃ tu saṅgītaṃ nyāyārambhe prasiddhake | tūryāṇāṃ tritaye ca" iti śabdārṇave || tadevārthaḥ saṅgītārthaḥ saṅgītavastu || "artho 'bhidheyaraivastuprayojananivṛttiṣu" ity amaraḥ || samagraḥ sampūrṇo bhāvī nanu bhaviṣyati khalu || bhaviṣyati gamyādayaḥ" iti bhaviṣyadarthe ṇiniḥ ||

    prāleyāderupatamatikramya tāṃstānnviśeṣān
    haṃsadvāraṃ bhṛgupatiyaśovartma yatkrauñcarandham |
    tenodīcīṃ diśamanusare stiryagāyāmaśobhī
    śyāmaḥ pādo baliniyamanābhyudyatasyeva viṣṇoḥ || 57||  
prāleyeti || prāleyādrerhimādrerupataraṃ taṭasamīpe || "avyayaṃ vibhakti - "ityādinā samīpārthe 'vyayībhāvaḥ || tām | stān || vipsāyāṃ dviruktiḥ || viśeṣāndraṣṭavyarthān || "viśeṣo 'vayave dravye draṣṭavyottamavastuni" iti śabdārṇave || atikramyānusarergaccherityanāgatena sambandhaḥ || haṃsānāṃ dvāraṃ haṃsadvāram || mānasaprasthāyino haṃsāḥ krauñcarandhreṇa sañcarante ity āgamaḥ || bhṛgupaterjāmadagnyasya yaśovartma | yaśaḥpravṛttikāraṇam ity arthaḥ | yatkrauñcasyādre randhramasti tena krauñcabilena baledaityasya niyamane bandhane 'bhyudyavasya pravṛttasya viṣṇorvyāpakasya trivikramasya śyāmaḥ kṛṣṇavarṇaḥ pāda iva tiryagāyāmena kṣipraveśanārthaṃ tiraścīnadair ghyeṇa śobhata iti tathāvidhaḥ sannudīcīmuttarāṃ diśamanusareranugaccha || purā kila bhagavato devāddhūrjaṭerdhanurupaniṣadamadhīyānena bhṛgunandanena skandhasya spardhayā krauñcaśikhariṇamatiniśitaviśikhamukhena helayā mṛtpiṇḍabhedaṃ bhittvā tata eva krauñcakroḍād eva sadyaḥ samujjṛmbhite kasminn api yaśaḥkṣīranidhau nikhilam api jagajjālamāplāvitam iti kathā śrūyate ||

    gatvā cordhvaṃ daśamukhabhujocchvāsitaprasthasandheḥ
    kailāsasya tridaśavanitādarpaṇasyātithiḥ syāḥ |
    śṛṅgocchrāyaiḥ kumudaviśaderyo vitatya sthitaḥ khaṃ
    rāśībhūtaḥ pratidinamiva tryambakasyāṭṭahāsaḥ || 58||  
gatveti || krauñcabilanirgamanānantaramūrdhvaṃ ca gatvā daśamukhasya rāvaṇasya bhujair bāhubhirucchvāsitā viśleṣitāḥ prasthānāṃ sānūnāṃ saṅghayo yasya tasya || etena nayanakau tukasadbhāva uktaḥ || trirdaśaparimāṇameṣāmastīti tridaśāḥ || "saṅkhyayāvyayā-" ityādinā bahuvrīhiḥ | "bahuvrīhau saṅkhyaye ḍac-" ityādinā samāsānto ḍajiti kṣīrasvāmī || tridaśānāṃ devānāṃ vanitāstāsāṃ darpaṇasya || kailāsasya sphaṭikatvād rajatatvād vā bimbagrāhitvenedamuktam || kailāsasyātithiḥ syāḥ | yaḥ kailāsaḥ kumudaviśadair mirmalaiḥ śṛṅgāṇāmucchrāyair aunnatyaiḥ khamākāśaṃ vitatya vyāpya pratidinaṃ dine dine rāśībhūtastryambakasya trilocanasyāṭṭso 'tihāsa iva sthitaḥ || "aṭṭāvatiśayakṣaumau" iti yādavaḥ || dhāvalyāddhāsatvenotprekṣā | hāsādīnāṃ dhāvalyaṃ kavisamayasiddham ||

    utpaśyāmi tvayi taṭagate snigdhānāñjanābhe
    sadyaḥ kṛttadviradadaśanacchedagaurasya tasya |
    śobhāmadreḥ stimitanayanaprekṣaṇīyāṃ bhavitrī-
    maṃsanyaste sati halabhṛto mecake vāsasīva || 59||  
utpaśyāmīti || snigdhaṃ masṛṇaṃ bhinnaṃ marditaṃ ca yadañjanaṃ kajjalaṃ tasyāmevābhā yasya tasmiṃstvayi taṭagate sānuṃ gate sati sadyaḥ kṛttasya chinnasya dviradadaśanasya gajadantasya chedavadbhaurasya dhavalasya tasyādreḥ kailāsasya mecake śyāmale || "kṛṣṇe nīlāsitaśyāmakālaśvāmalamecakāḥ" ity amaraḥ || vāsasi vastre 'sanyaste sati halabhṛto balabhadrasyeva stimitābhyāṃ nayanābhyāṃ prekṣaṇīyāṃ śobhāṃ bhavitrīṃ bhāvinīmutpaśyāmi | śobhā bhaviṣyatīti tarkayāmīty arthaḥ || śrotī pūrṇopamālaṅkāraḥ ||

    hitvā tasminbhujagavalayaṃ śambhunā dattahastā
    krīḍāśaile yadi ca vicaretpādacāreṇa gaurī
    bhaṅgībhaktyā viracitavapuḥ stambhitāntarjalaughaḥ
    sopānatvaṃ kuru maṇitaṭārohaṇāyāgrayāyī || 60||  
hitveti || tasminkrīḍāśaile kailāse || "kailāsaḥ kanakādriś ca mandaro gandhamādanaḥ | krīḍārthaṃ nirmitāḥ śambhodevaiḥ krīḍādrayo 'bhavan || "iti śambhurahasye | śambhunā śivena bhujaga eva valayaḥ kaṅkaṇaṃ hitvā gauryā bhīrutvātya ktvā dattahastā satī gaurī pādacāreṇa vicaredyadi tarhya purogatastathā stambhito ghanībhāvaṃ prāpito 'ntarjalasyauḥ pravāho yasya sa tathābhūtaḥ | bhaṅgīnāṃ parvaṇāṃ bhaktyā racanayā viracitavapuḥ kalpitaśarīraḥ san | maṇīnāṃ taṭaṃ maṇitaṭaṃ tasyārohaṇāya sopānatvaṃ kuru | sopānabhāvaṃ bhajety arthaḥ ||

    tatrāvaśyaṃ valayakuliśodaṭṭanodgīrṇatoyaṃ
    neṣyanti tvāṃ surayuvatayo yantradhārāgṛhatvam |
    tābhyo mokṣastava yadi sakhe gharmalabdhasya na syā-
    krīḍālolāḥ śravaṇaparuṣair garjitair bhāya yestāḥ || 61||  
tatreti | tatra kailāse 'vaśyaṃ sarvathā surayuvatayo valayakuliśāni kaṅkaṇakoṭayaḥ || śatakoṭivācinā kuliśaśabdena koṭimātraṃ lakṣyate || tair uddhaṭṭanāni prahārāstair udrīrṇamutsṛṣṭaṃ toyaṃ yena taṃ tvāṃ yantreṣu dhārā yantradhārāstāsāṃ gṛhatvaṃ kṛtrimadhārāgṛhatvaṃ neṣyanti prāpayiṣyanti || he sakhe mitra, gharme nidāghe labdhasya || gharmalabdhatvaṃ cāsya devabhūmiṣu sarvadā sarvartusamāhārātprāthamika meghatvād vā | yathoktaṃ "āṣāḍhasya prathama-" iti || tava tābhyaḥ surayuvatibhyo mokṣo na syād yadi tadā krīḍālolāḥ krīḍāsaktāḥ | pramattā ity arthaḥ | tāḥ surayuvatīḥ śravaṇaparuṣaiḥ karṇakaṭubhirgarjitaiḥ karaṇair bhāyayestrāsayeḥ | atra hetubhayābhāvādātmanepadaṃ ṣugāgamaś ca na ||

    hemāmbhojaprasavi salilaṃ mānasasyādadānaḥ
    kurvankāmaṃ kṣaṇamukhapaṭaprītimairāvatasya |
    dhunvankalpadrumakisalayānyaṃśukānīva vāta-
    rnānāceṣṭairjalada lalitairnirviśestaṃ nagendram || 62||  
hemeti || he jalada, hemāmbhojānāṃ prasavi janakam || "jidṛkṣi-" ityādinenipratyayaḥ || mānasasya sarasaḥ salilamādadānaḥ | pibann ity arthaḥ | tathairāvatasyendragajasya | kāmacāritvād vā śivasevārthamindrāgamanādvā samāgatasyeti bhāvaḥ | kṣaṇe jalādānakāle mukhe paṭena yā prītistāṃ kurvan | tathā kalpadrumāṇāṃ kisalayāni pallavabhūtānyaṃśukāni sūkṣmavastrāṇīva || "aṃśukaṃ vastrabhātre syāt paridhānottarīyayoḥ | sūkṣmavastre nā 'tidīptau" iti śabdārṇave || vātairmevavātairdhunvan | nānā bahuvidhāśceṣṭāstoyapānādayo yeṣu tair lalitaiḥ krīḍitaiḥ || "nā bhāvabhede strīnṛtye lalitaṃ triṣu sundare | astriyāṃ pramadāgāre krīḍite jātapallave" iti śabdārṇave || taṃ nagendraṃ kailāsaṃ kāmaṃ yatheṣṭaṃ nirviśeḥ samupabhuṅkṣva || "nirdeśo bhṛtibhogayoḥ" ity amaraḥ | yathecchavihāro mitragṛheṣu maitryāḥ phalam | sahajamitraṃ ca te kailāsaḥ | meghaparvatayorabjasūryayorabdhicandrayoḥ śikhijīmūtayoḥ samīrāgjyormitratā svayam iti bhāvaḥ ||

    tasyotsaṅge praṇayina iva srastagaṅgādukūlāṃ
    na tvaṃ dṛṣṭvā na punaralakāṃ jñāsyase kāmacārin |
    yā vaḥ kāle vahati salilodgāramuccairvimānā
    muktājālagrathitamalakaṃ kāminīvābhravṛndam || 63||  
tasyeti || praṇayinaḥ priyatamasyeva tasya kailāsa syo tsaṅga ūrdhvabhāge kaṭau ca || "utsaṅgo muktasaṃyoge sakthanyūrdhvatale 'pi ca" iti mālatīmālāyām || gaṅgā dukūlama śubhravastramivetyupamitasamāsaḥ || "dukūlaṃ sūkṣma vastresyāduttarīye sitāṃśuke" iti śabdārṇave || anyatra tu gaṅgaiva dukūlam || tatsrastaṃ yasyāstāṃ tathoktāmalakāṃ ku beranagarīṃ dṛṣṭvā | kāminīmiveti śeṣaḥ | he kāmacārin, tvaṃ punastvaṃ tu na jñāsyasa iti na | kiṃ tu jñāsyasa evety arthaḥ || kāmacāriṇaste pūrvam api bahukṛtvo darśana sambhāvādajñānamasambhāvitameveti niścayārthaṃ nañdvayaprayogaḥ | tad uktam—"smṛtiniścayasiddhyartheṣu nadvayaprayogaḥ" iti || uccai runnatāni vimānāni saptabhūmikabhavanāni yasyāṃ sā || "vimāno 'strī devayāne saptabhūmau ca sadmani" iti yādavaḥ || meghasaṃvāhanasthānasūcanārthamidaṃ viśeṣaṇam || anyatra vimānā niṣkopā yā alakā | vo yuṣmākaṃ kāle | meghakāla ity arthaḥ || kālasya sarvameghasādhāraṇyādva iti bahuvacanam || salilamudgiratīti salilodgāram | sravatsaliladhārām ity arthaḥ || abhravṛndaṃ meghakadambakaṃ kāminī strī muktājālaimauktikasarair grathitaṃ pratyuptam || "puṃścalyā mauktike muktā" iti yādavaḥ || alakamiva cūrṇakuntalānīva || jātāve kavacanam || "alakāścūrṇakuntalāḥ" ity amaraḥ || vahati bibharti || atra kailāsasyānukūlanāyakatva malakāyāś ca svādhīnapatikākhyanāyikātvaṃ dhvanyate | "ekāyatto 'nukūlaḥ syāt" iti | "priyopalālitā nityaṃ svādhīnapatikā matā iti ca lakṣayanti | udāharanti ca - lālayannalakaprāntānracayanpatramañjarīn | ekāṃ vinodayankāntāṃ chāyāvadanuvartate ||" iti ||

iti śrīmahopādhyāya mallināthasūriviracitayā sañjīvinīsamākhyayā vyākhyayā sameto mahākaviśrīkālidāsaviracite meghadūte kāvye pūrvameghaḥ samāptaḥ |
