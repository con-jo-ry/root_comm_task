atha tattvapaṭalaṃ vyākhyāsyāmaḥ | 
svarūpeṇa nāsti rūpaṃ na draṣṭā ca na śabdo nāpi śrotā ca |  
na gandho nāpi ghrātā ca na raso nāpi rāsakaḥ |  
na sparśo nāpi spraṣṭā ca na cittaṃ nāpi caittikam || 1 ||  

jananīṃ bhaginīṃ caiva pūjayed yogavit sadā |  
naṭīṃ rajakīṃ tathā vajrīṃ caṇḍālīṃ brāhmaṇīṃ tathā |  
prajñopāyavidhānena pūjayet tattvavatsalaḥ || 2 ||  

sevitavyāḥ prayatnena yathā bhedo na jāyate |  
agupte kriyate duḥkhaṃ vyāḍacaurāgnibhūcaraiḥ || 3 ||  

mudrā pañcakulānīti kathyate mokṣahetunā |  
vajreṇa mudryate 'neneti mudrā tenābhidhīyate || 4 ||  

vajraṃ padmaṃ tathā karma tathāgataṃ ratnam eva ca |  
kulāni pañcavidhāny āhur uttamāni mahākṛpa || 5 ||  

vajraṃ ḍombī bhaven mudrā padmaṃ nartī tathaiva ca |  
karma rajakī samākhyātā brāhmaṇī ca tathāgatā || 6 ||  

ratnaṃ caṇḍālinī jñeyā pañcamudrā viniścitā |  
tathāgatānāṃ kulaṃ caiva saṃkṣepeṇābhidhīyate || 7 ||  

tathatāyāṃ gataḥ śrīmān āgataś ca tathaiva ca |  
anayā prajñayā yuktyā tathāgato 'bhidhīyate || 8 ||  

kulāni ṣaḍvidhāny āhuḥ saṃkṣepeṇa tu pañcadhā |  
paścāt trividhaṃ yānti kāyavākcittabhedanaiḥ || 9 ||  

kulānāṃ pañcabhūtānāṃ pañcaskandhasvarūpiṇām |  
kulyate gaṇyate 'neneti kulam ity abhidhīyate || 10 ||  

nāsti bhāvako na bhāvo 'sti mantraṃ nāsti na devatā |  
tiṣṭhetau mantradevau ca niṣprapañcasvabhāvataḥ || 11 ||  

vairocanākṣobhyāmoghaś ca ratnārolikasāttvikaḥ |  
brahmā viṣṇuḥ śivaḥ sarvo vibuddhas tattvam ucyate || 12 ||  

brahmā nirvṛtito buddho viśaṇād viṣṇur ucyate |  
śivaḥ sadā sukalyāṇāt sarvaḥ sarvātmani sthitaḥ || 13 ||  

satsukhatvena tattvaṃ ca vibuddho bodhanād rateḥ |  
dehe sambhavatīty asmād devateti nigadyate || 14 ||  

bhago 'syāstīti buddhasya bhagavānn iti kathyate |  
bhagāni ṣaḍvidhāny āhur aiśvaryādiguṇākhilāḥ |  
athavā kleśādimārāṇāṃ bhañjanād bhagavānn iti || 15 ||  

jananī bhaṇyate prajñā janayati yasmāj jagajjanam |  
bhaginīti tathā prajñā vibhāgaṃ darśayed yataḥ || 16 ||  

rajakīti ca duhitā ca nartakī ca prakathyate |  
rañjanāt sarvasattvānāṃ rajakīti tathā smṛtā || 17 ||  

guṇasya duhanāt prajñā duhitā ca nigadyate |  
nartakī bhaṇyate prajñā cañcalatvān mahākṛpa |  
asparśā bhagavatī yasmāt tasmād ḍombī prakathyate || 18 ||  

jalpanaṃ japam ākhyātam ālikālyoḥ prajalpanāt |  
maṇḍalaṃ pādalekhaḥ syān malanān maṇḍalam ucyate || 19 ||  

karasphoṭo bhaven mudrā aṅgulyāmoṭanaṃ tathā |  
tad dhyeyaṃ cintitaṃ yac ca dhyānaṃ yasmād vicintanam || 20 ||  

pitari prāptaṃ yat saukhyaṃ tat sukhaṃ bhujyate svayam |  
maraṇaṃ yena sukhena tat sukhaṃ dhyānam ucyate || 21 ||  

tattvapaṭalaḥ pañcamaḥ || 

