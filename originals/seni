--- 1
ihāyaṃ mahāpaṇḍitāvadhūtaśrīmanmaitreyanāthaḥ kriyācaryāyogayogottarayoganiruttaratantreṣu anuttaragurur āryanāgārjunapādakṛtacaturmudrānvayānugataṃ sekanirdeśaṃ kartukāmaḥ prathamaṃ tāvad abhidheyaṃ prastuvan pravacanānāṃ nidānavākyasya piṇḍārthasya vādibhūtaṃ prajñopāyasvabhāvam eva evaṃkāraṃ praṇamati—

> evaṃkāraṃ namaskurmo yaś catuḥkṣaṇakāraṇam |
> ānandā yatra jāyante bhedato bodhisiddhaye || SeNi 1 ||

evaṃkāram ityādi | ekāraṃ vaṃkāraṃ ca dhvanimayam akṣaradvayaṃ dharmamudrārūpaṃ namaskurmaḥ kāyavāṅmanobhiḥ praṇamāmaḥ | kim artham | bodhisiddhaye samyaksambuddhatvaprāptaya iti pareṇa saha sambandhaḥ | mahārtho mahānuśaṃsaś cāyam evaṃkāraḥ | yad uktaṃ bhagavatā devendraparipṛcchāyām—

   ādāv evam iti proktaṃ yadarthaṃ sarvadarṣinā |
   tac chṛṇu tvaṃ surapate yathāvad anupūrvaśaḥ || (1)
   dharmaskandhasahasrāṇāṃ caturaśītisaṅkhyayā |
   sarvāśrayaḥ pitā mātā dvyakṣaraṃ kathitaṃ tathā || (2)
   ekāras tu bhaven mātā vakāras tu pitā smṛtaḥ |
   bindus tatra bhaved yogaḥ sa yogaḥ paramādbhutaḥ || (3)
   ekāraḥ padmam ity uktaṃ vakāro vajram eva ca |
   bindus tatra bhaved bījaṃ tatprabhūtaṃ jagattrayam || (4)
   ekāras tu bhavet prajñā vakāraḥ suratādhipaḥ |
   binduś cānāhataṃ tattvaṃ tajjātāny akṣarāṇi ca || (5)
   yo vijānāti tattvajño dharmamudrākṣaradvayam |
   sa bhavet sarvasattvānāṃ dharmacakrapravartakaḥ || (6)
   yo 'viditvā paṭhen nityam akṣaradvitayaṃ janaḥ |
   sa bāhyo buddhadharmāṇāṃ dhanivad bhogavarjitaḥ || (7) 
   evaṃ dvir akṣaraṃ māyā sarvajño 'tra vyavasthitaḥ |
   ādau saddharmaśāstrāṇāṃ tadarthaṃ pratigīyate || (8)
   tasmāt surādhipaḥ śakro yadīcchec chāśvataṃ padam |
   saddharmo gurukartavyaḥ smara māyādvir akṣaram || (9) 

iti | prastutam abhidheyaṃ tatkāraṇatayā viśinaṣṭi—yaś catuḥkṣaṇakāraṇam iti | caturṇāṃ vicitravipākavimardavilakṣaṇākhyānāṃ kṣaṇānāṃ yaḥ kāraṇaṃ hetuḥ | evaṃkāro hi dharmamudrāsvabhāvaḥ | dharmamudrā ca bhāvyamānā savāsanakleśān apanayati | tadapanayabhedanibandhanaś ca kṣaṇabhedaḥ | ataḥ kṣaṇānām evaṃkāraḥ kāraṇam | punas tathaiva viśinaṣṭi—ānandā yatra jāyante bhedata iti | yasmin saty eva prajñopāyātmake mārgajñāna ānandaparamaviramasahajākhyā ānandāḥ kṣaṇabhedena bhedato 'saṅkīrṇā jāyante | tato yaś catuḥkṣaṇakāraṇam, yasmin saty evānandā bhedato jāyante, tam evaṃkāraṃ bodhisiddhaye namaskurma iti samudāyārthaḥ | dhvanimayo vyākhyātaḥ ||

adhunā lipirūpo vyākhyāyate | gurūpadeśato likhitaivaṃkārākṣarasaṃsthānam evaṃkāraṃ dharmodayāsvabhāvaṃ namaskurmaḥ | yadvopasargakṣayād evamākāram evaṃkāraṃ sarvabuddhakaraṇḍakaṃ dharmodayāmudrāṃ namaskurmaḥ | evamākṛtir dharmodayeti bhagavataiva varṇitam—

   ekārākṛti yad divyaṃ madhye vaṃkārabhūṣitam |
   ālayaḥ sarvasaukhyānāṃ buddharatnakaraṇḍakam || 

iti | 
	
nanu kim anayā namaskṛtayā | ata āha—yaś catuḥkṣaṇakāraṇam iti | catuḥkṣaṇānāṃ vicitravipākavimardavilakṣaṇānāṃ kāraṇaṃ hetuḥ | hetutā ca vicitrasyāpi ghṛṣṭiparyantatvāt | tatra ca pravacanavistara iti vakṣyāmaḥ | hetau ca namaskriyā phalādhimokṣataḥ | tad uktam—

	hetutattvaṃ yathā dṛṣṭaṃ phalatattvaṃ tad eva hi | 

iti | aparaṃ ca namaskārakāraṇam āha—ānandā yatra jāyante bhedata iti | ānandaparamaviramasahajākhyā ānandā bhedataḥ parasparam asaṅkīrṇā yasmin jāyante | janikartuḥ prakṛtir iti pañcamīprāptau yatreti saptamīnirdeśād ādhāratvaṃ vivakṣitam | tato jāyante yatra pratiṣṭhitā bhavanti | tathā hi—

   kṣaṇajñānāt sukhaṃ jñānam evaṃkāre pratiṣṭhitam || 

tathā—

   saṃvaraṃ sarvabuddhānām evaṃkāre pratiṣṭhitam | 

tathā—

   oṃ padma sukhādhāra mahārāgasukhaṃdada |
   caturānandabhāg viśva hūṃ hūṃ hūṃ kāryaṃ kuruṣva me || 

iti | ādhāre ca namaskriyā—

   yatra sthitāś caṅkramitā niṣaṇṇāś ca tathāgatāḥ |
   kalpitāḥ siṃhaśayyāś ca tān deśān praṇamāmy aham || 

iti pravacanāt | kimarthaṃ namaskurmaḥ | bodhisiddhaye yathābhūtaparijñānasiddhaye samyaksambuddhatvāyeti yāvat ||

--- 2

catuḥkṣaṇakāraṇam iti namaskārahetur uktaḥ | tatra ke te catuḥkṣaṇāḥ | kīdṛśī ca tatparipāṭiḥ | ata āha—

> citraṃ tato vipākaḥ syāt tṛtīye tu vilakṣaṇam |
> vimardaś ca tato jñeyo haṭhayoganirākṛteḥ || SeNi 2 ||

citram ityādi |

nanu tantroktakramam ullaṅghya kim iti tṛtīye vilakṣaṇam iṣyate | tadartham āha—haṭhayoganirākṛteḥ | tatrāyaṃ haṭhayogaḥ—vicitraṃ vividhaṃ grāhyagrāhakabhāvād āliṅganādau | vipākas tadviparīto 'vicitro grāhyābhāvāt sukho jñānabhogo ghṛṣṭau | vimardo nirvikalpaṃ darśanaṃ sukhaṃ ratnaṃ vyāpyāgraṃ yāvat | anyad vilakṣaṇaṃ rāgavarjitaṃ nirbharasukhābhāvāt | arāgavarjitaṃ sukhānubhavasmaraṇena virāgābhāvāt pāte | yad uktam—

   vicitraṃ vividhaṃ khyātam āliṅganacumbanādikam |
   vipākaṃ tadviparyāsaṃ sukhaṃ jñānasya bhuñjanam ||
   vimardam ālocanaṃ proktaṃ sukhaṃ bhuktaṃ mayeti ca |
   vilakṣaṇaṃ tribhyo 'nyad rāgārāgavivarjitam || 

iti | idaṃ nirākāravādimatena ratnānubhūtaṃ śaradamalamadhyāhnagaganāyamānaṃ samatalaṃ sātasaṃvinmātraṃ sarvanīlādyākāracakrakalaṅkāpagamād avatiṣṭhate | ākārabādhakaṃ tv ekānekaviyogādipramāṇaṃ vistarabhayān na vipañcitam | yad āhuḥ—

   tasmān nārtheṣu na jñāne sthūlābhāsas tadātmanaḥ |
   ekatra pratiṣiddhatvād bahuṣv api na sambhavaḥ ||
   paricchedo 'ntaranyo 'yaṃ bhāgo bahir iva sthitaḥ |
   jñānasyābhedino bhedapratibhāso hy upaplavaḥ || 

iti | idam eva dharmakāyaḥ | tatpṛṣṭhe maṇḍalacakrādyākāraṃ jñānaṃ sambhogaḥ | bhūtabhautikaḥ śākyamunyādyākāro nirmāṇam | eṣām ekasvabhāvatā svābhāvikaḥ kāyaḥ | evaṃ vimardo dharmaḥ | vipākaḥ sambhogaḥ | vicitraṃ nirmāṇam | vilakṣaṇaḥ svābhāvikaḥ kāyaḥ | yad uktam—"rūpakāyau tu paścimau"  iti |

"tāvad bhāvayed yāvad anupalabdhikaṃ kuryād" ity ukte etad eva dṛṣṭāntalakṣitaṃ sādaranirantaradīrghakālābhyāsena bhāvyamāno maṇḍalacakrādyākāro niṣpādayiṣyati, pūrvapraṇidhānavaśāt sambhoganirmāṇakāyāv iti |

yadvā sātam idam anubhūtaṃ sādarādibhāvanayā sphuṭatāṃ svayam eṣyati | yad āhuḥ—

   tasmād bhūtam abhūtaṃ vā yad yad evātibhāvyate |
   bhāvanābalaniṣpattau tat sphuṭākalpadhīphalam || 

iti | atrāpi pūrvapraṇidhānāvedhavaśād rūpakāyadvayam | ayam eva ca praveśopāyaḥ | yad uktam—

   maṇḍalacakrādyupāyena svādhiṣṭhānakrameṇa ca | 

iti | madhyamārthatayā cedam evodghuṣyate |

   anucchedāt svasaṃvitter nīlādīnām abhāsanāt |
   nimittānām anutpādān madhyamā pratipan matā || 

iti | atra nimittānutpādo 'bhiniveśābhāvo vivakṣitaḥ | tena sadasadādyabhiniveśābhāvāc catuḥkoṭirahitatvam | caturthatāpy atra "caturthaṃ tatpunas tathā" iti vacanāt | tat prajñājñāne 'nubhūtaṃ nirākāravedanaṃ punar iti nīlādyākāracakramalāpagame tatheti prajñājñānam iva boddhavyam ||

sākāravādinas tu nirākāraṃ jñānaṃ svapne 'pi nānubhūyata iti vadanti | tad āhuḥ—

   nākāracakram avadhūya dhiyo 'sti vṛttas
   tadbādhane balini madhyanaye jayaśrīḥ |
   no ced anindyam idam advayam eva citraṃ
   ceto nirākṛtimatasya tu ko 'vakāśaḥ || 

iti | na caivaṃ mantavyam—ākāraprakāśabhāvād ākāraḥ prāṅ nāstīti | tanniścayābhāve 'py aśakyāpahnavasyānubhūyamānasya pṛṣṭollekhaniścīyamānasya ca nīlādivedanasya bhāvāt | yad āhuḥ—
 
	yad yathā bhāsate jñānaṃ tat tathaivānubhūyate |
	iti nāmaikabhāvaḥ syāc citrākārasya cetasi || 

iti | tataś citrādvaitavedanam eva param asti | atrāpi ca granthavistarabhayāt sādhakabādhakapramāṇacintā na kṛtā | etad eva catuḥkoṭirahitatayā madhyamārthenāpi ghaṭayanti | tathā coktam—

	nāsat prakāśavapuṣā na ca sat tadanyair
		ekena na dvitayam advitayaṃ na tābhyām |
	itathaṃ jagad yadi catuḥśikharīvimuktaṃ 
		ko bhāṣyakāramatamadhyamayor viśeṣaḥ || 

iti | vyāvṛttikṛtabhedena sambhogābhinno 'pi vimardo dharmaḥ | vipākaḥ sambhogaḥ | vicitraṃ nirmāṇam | vilakṣaṇaḥ svābhāvikaḥ kāyaḥ | lakṣaṇabhūtaṃ prajñājñānaṃ tathaivābhyasyamānaṃ punaḥśabdavācyaṃ sac caturthaṃ saptāṅgayuktaṃ sādhyaṃ syāt | tatra saptāṅgāni—sambhogaṃ vitteḥ | sampuṭaṃ samāpatteḥ | mahāsukhaṃ sātarūpatayā | niḥsvabhāvaṃ kalpitavirahāt | kāruṇyanirbharaṃ pūrvapraṇidhānāvedhavaśena sambhogādinā sattvārthakaraṇāt | nirantaraṃ madhye 'ntarābhāvāt | nirnirodhaṃ pravāhānucchedāt | tad uktam | 

	sambhogasampuṭamahāsukhaniḥsvabhāva-
		kāruṇyanirbharanirantaranirnirodhaiḥ | 
	aṅgair mameṣṭam iha saptabhir eva yuktaṃ
		sādhyaṃ pramāṇaparibhāvitabuddhiśastam || 

iti | yad vālam anena saptāṅgayoginā sādhanena | aniyama evātra | yato nairātmyāyoginīcakraṃ bhāvyamānaṃ buddhatvahetuḥ | atha cātra saptāṅgayogi sādhanaṃ na bhavati | sampuṭābhāvāt | tad uktam—

	sādhyaṃ saptāṅgasaṃyuktaṃ tad eva yadi sādhanam | 
	nairātmyāyoginīcakraṃ bodhaye kiṃ na sammatam || 

iti | athaivaṃ matir yat tatrāpi khaṭvāṅgopāyasampuṭatvam asti | yad uktam—

	khaṭvāṅgasampuṭā devī sambhogādisamānvitā |
	nairātmyāyoginī hanta bodhaye kiṃ na sādhanam || 

iti | tad apy asundaram | pāramitānaye 'pi vivakṣitasākṣāt sampuṭābhāve 'pi prajñopāyātmakabodhicittasampuṭasambhavena mantranayasyeva saptāṅgayuktasādhyasiddhiprasaṅgāt |

	viśiṣṭaṃ sampuṭaṃ hitvā anyathā yadi kalpyate |
	śūnyatetarasāmpuṭyāt prasaṅgaḥ syān nayāntare || 

athātra sādhane saptāṅgayuktāsty eva | yataḥ—

	stanau hṛtvā bhaved bolaṃ kakkolamadhyasaṃsthitam ||
	tīradvayaṃ bhaved ghaṇṭā kiñjalkaṃ bolakaṃ bhavet | 

iti | tad apy apeśalam | yataḥ siddhyavasthāyām idaṃ sarvaṃ na sādhanāvasthāyām | atas tathāvidhasādhanābhāve 'pi saptāṅgayuktasādhyasiddhiprasaṅgaḥ pāramitānaye 'pi durnivāraḥ |

	prāg asampuṭatā bhāvyā niṣpattau sā bhaviṣyati |
	etat sammatam asmākaṃ sādhanaṃ punar anyathā ||

iti | etad eva cānye māyopamādvaitam iti varṇayanti | yathā svapnānubhūtakāminīratisaṃvedanaṃ tatpṛṣṭhabhāvyaparasvapnasaṃvedanenānubhūyamānaṃ nātyantocchedena mṛṣānubhūteḥ | nāpi saj jāgraddaśopalabdhārthakriyākārisvaparavedyavastuvad avisaṃvādābhāvāt | tadāhuḥ—

	svapnāt svapnaṃ yadaiva syāc ciccitrālīkatā tadā |
	naiva satyam asadvitter na cocchedaḥ prakāśataḥ || 

iti | tathaitad api viśvaṃ nātyantocchedenālīkaṃ vitteḥ | nāpi paramārthasat "sadasator utpādāyogād" ityādinā pratītyasamutpannatvenādhyavasitasya paramārthato 'tyantājātatvenānutpannasya sattvāyogāt | yathoktam—

	yat pratītyasamutpannaṃ notpannaṃ tat svabhāvataḥ | 
	yat svabhāvena notpannam utpannaṃ nāma tat katham || 

atrāpi ca caturthatvadharmakāyādiyuktatvavyavasthā pūrvavad eva boddhavyā ||

--- 3

nanu haṭhaseko balātkṛto niryuktika iti yāvat | niryuktikatvam asya katham iti cet | ucyate—āgamavirodhāt | taṃ darśayitum āha |

> ālocanaṃ vimardaś cet tṛtīye katham iṣyate |
> yat tatrālocanaṃ naiva bhaved vittir alakṣaṇā || SeNi 3 ||

ālocanam ityādi |

	paramaviramayor madhye lakṣyaṃ vīkṣya dṛḍhīkuru || 

ity atrobhayor madhyaṃ vivakṣitam | tac ca tvanmate nāsti |

tan na | anyārthatvād asya | tathā hi nirdhāraṇa eṣā ṣaṣṭhī | tenāyam arthaḥ | dvayor madhye yaḥ śreṣṭhaḥ sa iha grāhyaḥ | śreṣṭhaś ca virama eveti na kiñcid asustham | 

tarhi

	viramādiḥ paramāt paraḥ śūnyāc chūnyaṃ tu herukam || 

iti na ghaṭate | atra hi viramasyādiḥ paramāt paro 'bhimataḥ | tad api na | yato 'trāpy anya evārthaḥ | viramaś cāsāv ādiś ca viramādiḥ | āditvaṃ ca sahajāpekṣayā | ata idam api sustham |

tarhi—

	viramādau lakṣayet tac ca ānandatrayavarjitam || 

iti katham | atrāpi viramaś cāsāv ādiś ceti pūrvavan neyam | 

tarhi—

	vimardam ālocanaṃ proktaṃ sukhaṃ bhuktaṃ mayeti ca | 

iti katham | atra hi vikalparūpatā vimardādipadānāṃ sphuṭam eva gamyate | athātra katham api yadi nirvikalpatvābhidhānaṃ syāt tad etad api lokaprasiddhibādhayaiva hatam | tathā hi lokā vimardo vivādaḥ kṣodanam ālocanaṃ tattatkāryādicintanam iti manyante | kiṃ ca—

	vicitre prathamānandaḥ paramānando vipākake |
	viramānando vimarde ca sahajānando vilakṣaṇe || 

ity atra virama eva vimarda iti niścitam | anyac ca—

	prathamānandaṃ jagadrūpaṃ paramānandaṃ jagat tathā |
	viramānandaṃ jagac caiva na vidyate sahajaṃ triṣu || 

iti viramasya jagadrūpatayā saṃsārarūpatvam ākhyātam | itthaṃ ca "vikalpamātraṃ saṃsāraḥ" ity ukter asya savikalpatvam abhihitaṃ syāt | nirvikalpatvaṃ ca sahajatayābhimatam itīdam api vighaṭate | tathā ca—

	sahajānandasvabhāvo 'haṃ paramāntaṃ viramādikam | 

ity etad api vighaṭate | tathā—

	tat sādhyaṃ yoginītantre sahajākhyaṃ mahāsukham |
	paramānte bhavel lakṣyaṃ viramādau ca yatnataḥ || 

ity ādikam api vighaṭate | tathā—

	prathamaṃ kalaśābhiṣekaṃ dvitīyaṃ guhyam uttamam |
	prajñājñānaṃ tṛtīyaṃ vai caturthaṃ tat punas tathā || 

iti | prajñājñānābhiṣekas tu sahajābhiṣeko yata idam api pratihanyate | ata evamādigranthavighaṭanenāgamavirodhāt tṛtīye vikalparūpo vimardo naiṣitavyaḥ | yatas tatra nirvikalpakavedanam evāste |

tad eva sopaskāram upasaṃharati—

--- 4
> vilakṣaṇam ato yuktaṃ hanta boddhuṃ tṛtīyake | 
> svasaṃvitter bhavet siddhir āgamārtho 'pi saṅgataḥ || SeNi 4 ||

vilakṣaṇam ityādi | subodham ||

nanu lokaprasiddhibādhāyā abādhakatvāt katham "ālocanaṃ vimardaś cet" ityādinā bādhā darśitā | tad etad api bhavato 'asmadabhiprāyāparijñānaphalam | yato "viramānandaṃ jagac caiva" iti vimardasya jagadrūpatayā prastutabādhanena yathoktasarvāgamavighaṭanāt | ālocanam ityādigrantho 'pi vighaṭata evety ata ālocanam ityādinā bādhā darśitā | ata evāryanāgārjunapādair api caturmudrānvaye—

	paramaviramayor madhye lakṣyam vīkṣya dṛḍhīkuru |

iti bādhā darśitā | tarhi tvanmate

	ānandena sukhaṃ kiñcit paramānandaṃ tato 'dhikam |
	viramānandair virāgaḥ syāt sahajānandas tu śeṣataḥ || 

iti katham | tad apy evaṃ jñeyam | ānandaparamaviramaiḥ kiñcitsukhatadadhikavirāgāṇāṃ grahaṇāc cheṣataḥ pāriśeṣyatas tribhyo anyatayā sahajānando boddhavyaḥ | yadvānandaparamaviramasahaja ity anukramavaśād evam uktam | boddhavyas tu tṛtīya eva sahajaḥ |

yady evaṃ kuto bhagavatā suṣeka eva na darśitaḥ | kim ity āyāsabahulahaṭhasekaśaṅkāspadam ānandaparamaviramasahaja iti kramo darśitaḥ | tan na | pustakapāṇḍityanirāsakalyāṇamitrādhīnārthatvād eva kramadarśanasya | tad uktam—"kalyāṇamitrādhīnā hi bodhiḥ" | tathānyatra—"guruṇā tuṣṭena labhyate" iti | kiṃ cettham āgamavirodhena haṭhasekaṃ duḥsekaṃ ca dūṣayatā nirākārādivyavsthā na dūṣitaiva | tasyā āyojanamātrasya viruddhatvāt | ato nikhilavyavastheyaṃ vajradharāśvāsarūpasuṣekasiddhānta eva veditavyā | svasiddhānte haṭhaduḥsekavādino 'py evaṃ varṇayantīty etadartham atra darśitā ||

--- 5
etad anantaraṃ duḥsekam āha—

> cumbanāliṅgane citraṃ ghuṣṭau vipākanāmakam |
> maṇau vilakṣaṇaṃ yeṣāṃ te ca duḥsekasaṃvidaḥ || SeNi 5 ||

cumbanetyādi | darśanam ārabhya ghṛṣṭeḥ pūrvaṃ yāvad bāhyakriyā vicitram | bolakakkolayogāt prabhṛti śaśino maṇeḥ pūrvaṃ yāvad āgamanaṃ ghṛṣṭis tatra vipākaḥ | ratne ruddhvā vakṣyamāṇasthānaṃ yāvad vilakṣaṇam iti ya evam āmananti te duḥsekasaṃvida iti | saṃśabdena tān upahasati ||

--- 6
teṣāṃ nirāsārtham āha—
	
> ratnagarbhe tu yā vittiḥ saiva tattvaṃ bhaved yadi |
> śaivavedaṃ bhavet tattvaṃ na hy etad bauddhasammatam || SeNi 6 ||

ratnetyādi | śivasyedaṃ śaivam | vedasyedaṃ vedam ||

--- 7

nanu śaivādīnāṃ kim etad asti | ata āha—

> tathā ca devīparipṛcchāśivanirnādatantra— 
> ratnapuram idaṃ devi kiñjalke jalatāṃ vrajet |
> rudro yugme śivaḥ śreṣṭhaḥ śaktiḥ saiva parātparā || Seni 7 ||

ratnapuram ityādi | ratnaṃ maṇiḥ | tad eva puraṃ sthānaṃ yasya sukharūpābhimatasya tad ratnapuram | kiñjalke patitam | jalatāṃ niḥsāratām | rudro bhagavān | yugme samāpattau | śivaḥ kalyāṇāvāhakaḥ | ata eva śreṣṭhaḥ | saiva tattvaṃ śaktiś cidrūpā | parāc chreṣṭhāt parā śreṣṭhā tad eva ||

--- 8

tatsvarūpam āha—

> lakṣyalakṣaṇanirmuktaṃ vāgudāhāravarjitam |
> śivaśaktisamāyogāj jāyate cādbhutaṃ sukham || SeNi 8 || 

lakṣyetyādi | subodham ||

--- 9

tad eva paraṃ viśvarūpam astīti darśayann āha—

> na santi tattvato bhāvāḥ śaktirūpeṇa bhāvitāḥ |
> śaktis tu śūnyatādṛṣṭiḥ sarvāropavināśinī || SeNi 9 ||

na santītyādi | bhāvā bāhyā rūpādayas tattvataḥ paramārthato na santi | kathaṃ tarhi nīlādipratibhāsaḥ | ata āha–śaktirūpeṇa bhāvitā iti | cicchaktisvabhāvaṃ gatāś cidātmāna ity arthaḥ | tarhi saiva paramārthasatī syāt | atas tan nirāsārtham āha—śaktir ityādi | subodham |

etad eva catuḥkoṭirahitam | tad uktaṃ bhargaśikāyāṃ śākteye tantra—

	na san na cāsat sadasan na ca tan nobhayojjhitam | 
	durvijñeyā hi sāvasthā kim apy etad anuttamam || 

iti |

--- 10
prakārāntareṇāpi tad evāha—

> ucchuṣmatantre 'pi—
> śivaśaktisamāyogāt satsukhaṃ paramādvayam |
> na śivo nāpi śaktiś ca ratnāntargatasaṃsthitam || SeNi 10 ||

śivetyādi | ratnāntargatasaṃsthitam iti maṇimadhyastham ||

--- 11
viditaitajjñānasya yogino niṣṭhām āha—

> yogādhyāye 'pi—
> jñānāmṛtena tṛptasya kṛtakṛtyasya yoginaḥ |
> naivāsti kiñcit kartavyam asti cen na sa tattvavit || SiNe 11 ||

jñānāmṛtetyādi | subodham ||

--- 12

idānīṃ vedāntavādino vakṣyamāṇāmnāyakramāgatasya kadācid evaṃ varṇanaṃ syāt | atas tatpratipattyā sukhena tattyāgārthaṃ pūrvārdham āha—

> vedāntavādino 'pi—
> atīnidriyam avittiś ca jñānaṃ bhāskarasammatam | 
> vittir ānandamātraṃ ca bhagavadvādisammatam || SeNi 12 || 

atīndriyam ityādi |

	indriyāṇi parāṇy āhur indriyebhyaḥ paraṃ manaḥ | 
	manasas tu parā buddhir yo buddheḥ paratas tu saḥ ||

ity ukte śeṣaṃ subodham ||

--- 13
bhagavatsiddhāntavedānte 'pi dṛṣṭāntopalakṣitaṃ prāg uktam āha—

> śaktisaṅgamasaṅkṣobhāc chaktyāveśāvasānikam | 
> yat sukhaṃ brahmatattvasya tat sukhaṃ svākyam ucyate || Seni 13 || 

śaktītyādi | śaktir iti lalanā | tatsaṅgamaḥ samparkaḥ | tatsaṅkṣobhaḥ sañcālanaṃ tataḥ | śaktyāveśāvasānikam iti śaktyām aṅganāyām āveṣo 'bhiniveśa uttarottaro 'nutarāgas tadavasānikaṃ tatparyantajaṃ sukhaṃ yad brahmatattvasya jñānatattvasya tat sukhaṃ svākyaṃ svakīyam ucyate | anena bolagarbhatadagrāntarālakapālasthaiḥ sāmyam ācaṣṭe |

	sakalalalanāsamudgatasuratānandakṣaye kāle |
	nodeti saṃvid anyā tāvat kaulāgamābhyudayaḥ ||

iti vacanāt ||

--- 14
etatsvarūpadarśanārtham āha—

> duḥkhānām āgamo nāsti sukhaṃ tatra nirantaram |
> ānando brahmaṇo rūpaṃ tac ca mokṣe 'bhhivyajyate || SeNi 14 ||

duḥkhānām ityādi | subodham ||

--- 15
anenaiva jagadekarūpatām āha—

> yad yad vai dṛśyate kiñcit tat tad brahmeti kalpayet |
> tato nānyagataṃ cittaṃ brahmaṇy evāvatiṣṭhate || SeNi 15 || 

yad yad ityādi | sugamam ||

--- 16
anantaram etajjñānakāraṇalalanāpraśaṃsām āha—

> priyādarśanam evaikaṃ kim anyair darśanāntaraiḥ | 
> prāpyate yena nirvāṇaṃ sarāgeṇāpi cetasā || SeNi 16 ||

priyetyādi | priyaiva darśanaṃ dṛśyate 'nayābhimato mokṣa iti kṛtvā | śeṣaṃ subodham | etena teṣām apy anyavyākhyāparihāreṇa lalanaiva drṣṭāntanidarśanārtham abhimatety uktaṃ bhavati | 

--- 17
itthaṃ praviṣṭasyedānīṃ sarvābhiniveśatyāgam āha—

> tyaja dharmam adharmaṃ ca ubhe satyānṛte tyaja | 
> ubhe styānṛte tyaktvā yena tyajasi tat tyaja || SeNi 17 ||

tyajetyādi | subodham ||

--- 18
catuḥkoṭirahitatā cety āha—

> bhagavadgītāyām api—
> nāsato vidyate bhāvo nābhāvo vidyate sataḥ |
> ubhayor api dṛṣṭo 'nto hy anayos tattvadarśibhiḥ || SeNi 18 ||

nāsata ityādi | subodham ||

--- 19
parāgamasāmyam uktvā svāgamavirodham āha—

> kiṃ ca grāhyādiśūnyaś cec cittam akṣobhya ucyate |
> bādhā svāgamato vajrasattvamudrāviyogataḥ || SeNi 19 ||

kiṃ cetyādi | iha hi madhyamakādivicārito 'rtho mantranaye phalena devatāyogena khyāpyate | tataś ca yad yena mudryate tat tatsvabhāvaṃ bhavatīti kṛtvā grāhyasya rūpādiskandhacatuṣṭayasvabhāvasya grāhyatvahānaye vairocanādayaś catvāro grāhakāḥ paratantrarūpāḥ kathyante | teṣāṃ ca mudrārthaṃ pariniṣpannarūpo grāhyagrāhakaśūnyo 'kṣobhyaś ced ucyate tad āgamoktā vajrasattvamudrā virudhyate | ratnagarbhādisthabodhicitte pariniṣpannarūpākṣobhyasadbhāvāt | vajrasattvamudrāṃ ca vinā na bauddhakṛtānto bhavatīti kathaṃ bāhyasiddhāntena na sāmyam | tathā ca kambalāmbarapādāḥ—

	sarvaḥ samānaḥ pravibhajyamānaḥ 
		sukṣmekṣikākṣāmadhiyā kṛtāntaḥ |
	bauddhasya bāhyasya vibhāgakartrī
		na syād ihaikā yadi śūnyatoktiḥ ||

	mā bhūt saṃvitpratiṣṭhānam ata eva munir bhayāt |
	bhinatti deśanādharmam uktvoktvā śūnyatātmanā ||

iti pravacanam api | 

	samastavedasiddhānāṃ kṛtānām īśvarādibhiḥ |
	bauddhānāṃ tantramantrāṇāṃ viśeṣaḥ śunyatāṃ prati ||

iti | paraparikalpitaśūnyatoktibhyas tathāgataśūnyatoktīnām abhisandhikṛto viśeṣaḥ sphuṭa iti na pratanyate ||

--- 20
yady evaṃ kimarthaṃ tarhīdaṃ deśyate | ata āha—

> kimarthaṃ niyamenaitad deśakair atha deśyate |
> idaṃ tathāgatāśvāsadhiyā pūrvaṃ prakāsyate || SeNi 20 ||

kimartham ityādi | tathāgatasyāśvāsas tathāgatāśvāsaḥ | tathāgataś ca vairocanaḥ | tasyopalakṣaṇārthatvena ratnasambhavādigrahaṇād ratnasambhavāmitābhāmoghasiddhayo gṛhyante | teśām āśvāso 'kṣobhyamudritānāṃ vijñānīkaraṇam | taddhiyā tadbuddhyā || 

--- 21
idānīṃ yatra yatra sthāne yo yo vādī bhavati tad darśayati—

> bolagarbhe ca sākāraṃ nirākāraṃ tadagrataḥ |
> madhyamāṃ varṇayanty eke neti no gurudarśanam || SeNi 21 ||

boletyādi | bolagarbhe sākāraṃ tadagrato nirākāram | yadvā tadagrataḥ sākāraṃ tadgarbhe nirākāram | ittham eva ca yan madhyamāvarṇanaṃ tad asmadgurūṇāṃ na darśanam ||

--- 22
kutaḥ | āha—

> vajragarbhe tadagre vā patitaṃ vā kapālake |
> na ceṣṭam antarāle 'pi tattvaṃ vittau guror mukhāt || SeNi 22 ||

vajretyādi | neṣṭaṃ yataḥ | aniṣṭir eva kutaḥ | āha—vajragarbhe tadagre ca sātarūpākṣobhyāstitvena vajrasattvamudrāviyogāt | antarāle kapāle ca, āstāṃ tāvad vajrasattvamudrāviyogo 'dhyavasitasātasaṃvedanabhāvād grāhyādibhāvenākṣobhyamudrāyā api viyogāt | etac ca pūrvoktavajrasattvamudrāviyogata ity anuvṛtter labhyate |

tarhi tattvaṃ kutra jñeyam | tattvaṃ vittau guror mukhād iti | anena ṣoḍaśārdhārdhabindudhṛgbhagavato yatrāvasthānaṃ tad āmnāyate | tad āhuḥ—

	beṇṇi vi galle beṇṇi vi tulle |
	vājja paḍante paṃmu acchüante ||
	vājja paḍantā akhobbhaḍā paṃmu acchüantā vājja |
	kājje kāraṇa muddïa ehu so mahāsuharājja || 

etayor vajrarūpasattvarūpayor vajrasattvaśūnyatākaruṇāprajñopāyanirvāṇabhavādivyapadeśo boddhavyaḥ | ayam eva cārtha utpattikrame mahārāgād drutāpattau candrārkamadhyasthabindudvayarūpeṇordhvādhovartinā tatra tatra bhagavatā darśitaḥ | utpannas tu yathoktaḥ sekārthaḥ | pariniṣpannas tu dravād bolarūpasūryasthaḥ prajñopāyātmakaḥ śūnyatākaruṇārūpo dharmadhātusvabhāva utthito bhagavān | ekapādāṅguṣṭhāsanalagnatā tu skhaladavasthākālākalitatāṃ sūcayitum ||

nanv evam—

	vajravaraṭakamadhyasthaṃ hūṃtattvaṃ vibhāvayet punaḥ ||

iti katham | atra hi vajravaraṭakasya madhyastham ity asyārthasya vighaṭanāt | na | anyārthatvād asya | tathā hi vajravaraṭakayoḥ prajñopāyavarāṅgayor madhyasthaṃ hūṃtattvam iti ha iti hetuśūnyam u ity ūhāpagatam aṃ ity apratiṣṭhitaṃ bhāvayed iti vivakṣitatvāt |

tarhi maṇer antargatam iti katham | ucyate | atrāpy anya evārthaḥ | tathā hi maṇyoḥ paṅkajakuliśayor antargatam itīdam api sustham | 

nanv etat katham avagamyate yad ubhayatrāyam artho vivakṣita iti | ucyate—

	kamalākāśe maṇivaraṭakayoḥ pīḍanasthāne |
	vajraparyaṅkataś cittaṃ maṇyantargatam īkṣayan |
	yat tad utpadyate jñānaṃ jñānaṃ tadrūpam ity alam ||

iti paramādye pravacanāt | atrāyam arthaḥ | kamalasyākāśe kamalamadhyaśūnyadeśe maṇivaraṭakayoḥ pañkajakuliśayoḥ pīḍanasthāne saṅghaṭṭanasthāne | vajraparyaṅkata iti vajrasya pari sarvato 'ṅkataḥ kroḍata iti pañcamyā vajrād bahir lagnamātraṃ vivakṣitam | cittaṃ maṇyor antargatam īkṣamāṇasya yad vijñānam utpadyate tad vijñānasvarūpam ity arthaḥ | tathā ca vajāmṛte—

	nābhimadhye sthitaṃ devi karṇikāgūḍhagocare |
	sravate śukrarūpeṇa bhagaliṅgāntare sthitam ||

iti | uktaṃ ca hevajre—

	candrāli kālimārtaṇḍa bījaṃ madhyagataṃ bhavet |

iti | tathā ca |

	yāvan no patati prabhāsvaramayaḥ śītāṃśudhārādravo 
		devīpadmadalodare samarasībhūto jinānāṃ gaṇaiḥ |
	sphūrjadvajraśikhāgrataḥ karuṇayābhinnaṃ jagatkāraṇaṃ 
		tāvac chrīkaruṇābalasya sahajaṃ jānīhi rūpaṃ vibhoḥ || (1)

	yāvad vajramaṇes trivajradahane bhraśyan vidhur vāyunā 
		tiṣṭhaty abjapuṭe sukoṭarakuṭīlīnecchur asmin kṣaṇe |
	yad bhūtaṃ svaparādikalparahitaṃ vyāpārahīnaṃ mano
		jānīmaḥ sahajaṃ tad eva hi punar yuktyāgamena sphuṭam | (2) 

	prajñāpaṅkajavajrayogaparamānandāvaśeṣe sthite
		sthānasrāvaviśuddhabindur acalo yāvan mṛgāṅko mataḥ |
	tāvac cittam acañcalaṃ calamarutsrotaś ca vidhvaṃsyate 
		na śrotraṃ śṛṇute 'kṣi neṅgati mahāmudreti sā ceṣyate || (3) 

tarhi—

	nānyena kathyate sahajaṃ na kasminn api labhyate |
	ātmanā jñāyate puṇyād guruparvopasevayā ||

ity uktaṃ katham | atra guruparva vajraparva | sevākāla ity arthasaṅgatyabhāvād upasevābhāvāt | na | upaśabdena sāmīpyavācakatvena vajrād bahiḥ samīpe sevety uktam | 

tarhi—

	bolasaukhyaṃ mahāmudrā vajrāyatanam upāyakam |

iti katham | atrāpi yad bolasaukhyaṃ sā mahāmudrā | vajram eva āyatanaṃ sthānam upāyakam ity arthāsaṅgateḥ | na | bolasaukhyaṃ mahāmudrā ca vajrāyatanasthaṃ yat sa paramānandaḥ | tad upāyakam iti darśitam | kiṃ cāsmanmate—

	athāto rahasyaṃ vakṣye samāsān na tu vistarāt |
	rahasye parame 

ityādi sustham | tathā hi rahasye rahasyaṃ vakṣya iti sambandhaḥ | rahasya iti rahau vajraṃ padmamṃ ca tayor antarāle | seti sarvākāreṇa | yeti yathātathyam | ety advayam | ītīdantātītam | 

tathā coktam—

	repho vajram iti prokto hakāraḥ padmam ucyate |

iti ||

--- 23
idānīṃ vicitrasusthāpanārtham āha—

> vicitraṃ vividhaṃ khyātam ityādi susthitaṃ katham |
> maṇyantargatam ityādi sadguroḥ suṣṭhu saṅgatam || SeNi 23 ||

vicitram ityādi | sadguror ityādinā

	vicitraṃ vividhaṃ khyātam āliṅganacumbanādikam || 

ity uddeśāt | atra hy ādigrahaṇād gṛṣṭiparyantaṃ vicitraṃ vivakṣitam |

nanu ghṛṣṭiparyantam iti katham gamyate |

	bāhubhyāṃ ca samāliṅgya prajñāṃ vai ṣoḍaśābdikām |
	ghaṇṭhāvajrasamāyogād ācāryasecanaṃ matam || 

iti nirdeśāt | atra ghaṇṭhāvajrasamāyogaḥ padmavajrasparśo vivakṣitaḥ | 

nanv ayam ācāryasekaḥ | ādāv ācāryaś ca vicitram iti kuto jñeyaḥ |

	ānandādyāḥ kramaśo jñeyāś catuḥsecanasaṅkhyayā || 

iti pratinirdeśāt | atrānandādyāś catvāraḥ—

	ācārya guhya prajñā ca caturthaṃ tat punas tathā | 

iti yathāsaṅkhyaṃ jñeyāḥ | ānandaś ca vicitra eva kṣaṇa iti ghṛṣṭiparyantaṃ vicitram |

	vipākaṃ tadviparyāsaṃ sukhaṃ jñānasya bhuñjanam || 

ity uddeśān maṇyagraṃ yāvat paramaḥ sukharūpatvāt paramasya | 

nanv etat katham | 

	paramānande tu samprāpte nānātvavarjite kṣaṇe |
	śāstā brūyān mahāsattva dhāraṇīyaṃ mahat sukham || 

iti nirdeśāt | atraiva nānātvavarjite kṣana ityādy arthasadbhāvād iti sarvasustham | maṇyantargatam ityādi ca gatārtham | 

yadi ghṛṣṭiparyantam ānandaḥ sa cācāryo maṇeḥ puraḥ paramaḥ sa ca guhyas tarhi—

	hasitaśuddhyā tv ācārya īkṣaṇe guhyakas tathā |
	prajñā pāṇyavāpatau tu tat punar dvandvatantrake || 

iti katham | bāhyotpattyā tan neyam | tarhy udakābhiṣekādīnām ācāryatoktā yā sā katham | sāpi bāhyotpattyā jñeyā | tathāgatāśvāsānande cācāryatā gambhīrotpattyā vajradharāśvāsānadne cotpannena | caturmudrāpakṣe ca pariniṣpannenācāryatvena karmudrā boddhavyā ||

--- 24
nanu ṣaṇṇāṃ kalaśābhiṣekatāpy uktā sarvatra kalaśavyāpārāt | sā tarhi katham | kalaśaśabdasya payodharopalakṣaṇatvena payodharavyāpārād atrāpi sā ghaṭate | tad etat sarvaṃ darśayati—

> hasitādiviśuddhyā yad ācāryādi samīhitam |
> utpattyā tad vyavastheyaṃ na cotpannasvabhāvataḥ || SeNi 24 || 

hastetyādi | gatārtham ||

--- 25
idānīṃ ānandacatuṣṭayavyavasthām āha—

> citratvāc citram ā ghṛṣṭeḥ sukhāt pāko maṇeḥ puraḥ |
> guros tattvaṃ vijānīyād vimardād viratau ramaḥ || SeNi 25 ||

citratvād ityādi | citratvād grāhyagrāhakasadbhāvāc citram ānanda ā ghṛṣṭer ghṛṣṭiparyantam | ghṛṣṭiś ca bodhicittasya maṇisamīpaṃ yāvat sparśaḥ | "etac ca maṇeḥ puraḥ parama" ity ukter labhyate | sukhān nirbharasukhasadbhāvāt pākaḥ paramo maṇeḥ puro ratnāgraṃ yāvat | guros tattvam iti ca gatārtham | ramo viramo viratau bodhicittapāte vimardāt sukhaṃ buktaṃ mayeti cālocanāt | ayaṃ ca viramaś caturthaṃ tat punas tatheti tat prajñājñānaṃ prakṛtisvabhāvam punar vikārarūpapratītyasmutpādātmakam | tathā tenaiva prakāreṇa pūrvavaj jñāyamānaṃ saccaturthaṃ bhavati |

ete ca bāhyāṅganāyāṃ karmamudrāyāṃ catvāraṃ ānandāś caturmudrāvyavasthitāv eka ānandas tātsthyāt karmamudrā bhaṇyate | atra ca nirākārādivyavasthā haṭhasekaprastāvokteva jñeyā || 

--- 26
idānīṃ hetuphalavyavasthām āha—

> karmamudrāṃ samāsādya dharmamudrāṃ vibhāvayet |
> tasyā ūrdhvaṃ mahāmudrā yasyāḥ samayasambhavaḥ || SeNi 26 ||

karmamudrām ityādi | karmaṇaḥ kāyavākcittavyāpārasya sahajarūpatayā mudrā aṅkaś cihnaṃ karmamudrā | tadādhāratayopacārād upalakṣaṇārthena lalanaivocyate | karmamudrāṃ ca prāpya yat prajñājñānaṃ prakṛtirūpam upavarṇitaṃ tad api vastuto vikṛtirūpam eva kevalaṃ sahajachāyānukārīti sahajam iti niṣyandaphalam ucyate | itthaṃ niṣyande vicitram ity ānanda eva |

tato dharmāṇāṃ nīlapītādīnāṃ pañcākārābhisambodhyā prathamaṃ devatāviśodhitānāṃ grāhyatvādir ahitatayā paramānandaikasundaropāyabhūtā dharmadhātusvabhāvā vicārāgatāpratiṣṭhānarūpā yā sā dharmamudrā | īyaṃ ca mahāmudrāyāḥ sannikṛṣṭakāraṇatvena mārgatayā viśiṣṭapākatvād vipākaphalam | tasmiṃś ca vipākakṣaṇe paramānandaḥ |

tato mudrātrayamudraṇān mahatī cāsau mudrā ceti vicārāgatāpratiṣṭhānarūpamārgajñānasya sādaranirantarābhyāsena sākṣātkṛtā niḥsvabhāvā jñeyādyāvaraṇavivarjitā sakalasampadādhārabhūtā bhavanirvāṇaikasvarūpā, anālambanamahākaruṇāśarīramahāsukhaikarūpā mahāmudrā | iyaṃ ca sarvāvaraṇāpagamād vaimalyaphalam | tasmiṃś ca vilakṣaṇakṣaṇe sahajānandaḥ | 

tato 'pi samayaḥ saṅketaḥ sattvārthāya sambhoganirmāṇasvabhāvaherukādyākāreṇa vajradharasya vikurvaṇaṃ yat sā samayamudrā | iyaṃ ca puruṣakāraphalam | tatra vimarde virmānandaḥ | 

tatra mudrāṇāṃ pūrvapūrvāpekṣayā hetutvam | uttarottarāpekṣayā ca phalatvam |

--- 27
adhunā pratyekaṃ mudrāṇāṃ caturānandasvabhāvatām āha—

> ānandāḥ pratimudraṃ syur mahāmudrāṃ vinā punaḥ |
> āgamāc ca svasaṃvitteḥ sadguror upadeśataḥ || SeNi 27 ||

ānandā ityādi | mudrāṃ mudrāṃ pratyānandāś catvāro mahāmudrāṃ vihāya jñeyāḥ | etadartham eva cāgamād ityādinā hetutrayam āha | tathā hy āgamaḥ—

	vicitre prathamānandaḥ paramānando vipākake |
	viramānando vimarde ca sahajānando vilakṣaṇe || 

ityādinā hevajrādiṣu vicitrādīnām ānandāditvam uktam | tataś ca yatraiva vicitrādisambhavas tatraivānandādivyavasthā | tatsambhavaś ca mudrātraya eva na mahāmudrāyām | ayaṃ cārthaḥ svasaṃvedanarūpaḥ sphuṭa eva | sadgurūpadeśaś ca vicitretyādivakṣyamāṇa iti ||

--- 28
caturānandasvabhāvā kāyikī karmamudroktaiva | vācasīṃ dharmamudrāṃ caturānandasvabhāvām āha—

> vicitraṃ karmamudrāto vipāko jagadātmatā |
> sthairyaṃ vilakṣaṇaṃ tatra vimardo jagadīkṣaṇam || SeNi 28 ||

vicitram ityādi | karmamudrāto nimittāt sadgurūpadeśena vacasā pratīyamānā jagadātmatā citrollekhatvād vicitram | saiva ca bhāvanayā nirvedhābhimukhyā citrollekhāpagamād vipākaḥ | tatra jagadātmatāyāṃ bhāvanāprakarṣād yad anullekhasya sthairyaṃ tad vilakṣaṇam | itthaṃ sarvākāravaropetaśūnyatākhyajagadātmatāyāṃ sthairye 'pi bhāvakasya yogino 'pratiṣṭhānādhimokṣeṇa tathaiva vyavaharamāṇasya yaj jagadīkṣaṇam ālocanaṃ sa vimardaḥ | eṣu vicitrādiṣv ānandacatuṣṭayaṃ kramato yojyam | atrāpi "caturthaṃ tat punas tatheti" caturthaṃ pūrvavat | yadā "eka eva suratānandaś catuḥsaṅkhyāvicchinnaḥ" iti vacanāt sarvaṃ sahajarūpaṃ tadā dharmamudrā caturānandarūpaika eva paramānandaḥ ||

--- 29
dharmamudrām uktvā sahajānandaikasvabhāvāṃ mānasīṃ mahāmudrām āha—

> sarvasminn apratiṣṭhānaṃ mahāmudreti kīrtyate |
> vimalatvāt svasaṃvitter vicitrāder na sambhavaḥ || SeNi 29 ||

sarvasminn ityādi | sarvasminn iti pratītyasamputpannaskandhadhātvāyatanādau | apratiṣṭhānam amanasikāro 'nāropaḥ | tad uktaṃ pravacane—"amanasikārā dharmāḥ kuśalā manasikārā dharmā akuśalāḥ" | tathā—

		avikalpitasaṅkalpa apratiṣṭhitamānasa |
		asmṛty amanasikāra nirālamba namo 'stu te || 

iti | atra jvaraharatakṣakacūḍāratnālaṅkāropadeśavad aśakyānuṣṭhānatā ca na mantavyā | sadgurupādaprasādenāvaśyaṃ sarvākāravaropetalakṣaṇamahāmudrāyāḥ pratyakṣīkartuṃ śakyatvāt |

nanv atra kathaṃ na catuḥkṣaṇarūpatā | āha—vimalatvāt svasaṃvitter nirmalatayā vicitrādeḥ kṣaṇatrayasya samalasya nātra sambhavaḥ | tato nānandatrayasambhavaḥ |

--- 30
nanv apratiṣṭhānam acintyatā | sā cintyamānā āvaraṇatayā malam eveti śaṅkānirāsārtham āha—

> anābhogaṃ hi yaj jñānaṃ tac cācintyaṃ pracakṣate |
> sañcintya yad acintyaṃ vai tad acintyaṃ bhaven na hi || SeNi 30 || 

anābhogam ityādi | tac cāpratiṣṭhānam acintyaṃ jñānaṃ na tadvicārāgataṃ kim tarhy anābhogaṃ svarasābhyāgatam | kutaḥ | sañcintya vimṛśya yad acintyaṃ tad yasmād acintyaṃ na bhavati | tad uktaṃ jñānasiddhau—

	bauddhaṃ jñānam anābhogaṃ nirvikalpam ataḥ smṛtam |
	sañcintya kāraṇābhāvān na tu niścintyatā bhavet || 

iti ||

--- 31
idānīṃ vijñānavādāśaṅkāṃ tadapagame cocchedāśaṅkāṃ ca nirākartum āha—

tathatāṃ ye tu paśyanti madhyamārthānusārataḥ |
te vai tattvavido dhanyāḥ pratyakṣaṃ yadi saṃvidā || SeNi 31 || 

tathatām ityādi | tathatāṃ bhūtakoṭīṃ ye paśyanti sākṣāt kurvanti madhyamārthānusārataś catuḥkoṭivirahatas te dhanyās tattvavidaḥ | tat kim ucchedena | naiva | saṃvidā saṃvedanena yady aśeṣollekhaparihārāt tat tattvaṃ pratyakṣam anubhūtaṃ syāt |

etac caivaṃvidhaṃ satyadvayātmakam ubhayāntarahitaṃ śūnyatākaruṇābhinnaṃ prajñopāyasvarūpaṃ sadgurupādaprasādavitter jñeyam ||

--- 32
tad eva sopaskāram āha—

yāvān sarvasamāropaḥ sa sarvaḥ sarvathā na hi |
madhyamārtho nirāropas tatrāpohavidhī kutaḥ || SeNi 32 || 

yāvān ityādi | yatas tatra madhyamārthe yāvān samāropo 'dhyavasāyaḥ sa sarvo nāsti | evaṃvidhaḥ samāropābhāvo vijñānanaye apīṣṭaḥ | ata āha—sarvatheti | tatra hi vijñānasya vastusattvasamāropāspadatvam asti | ato na tatra sarvathā samāropābhāvaḥ |

etena māyopamasiddhānto 'pi pratyuktaḥ | kutaḥ | āstāṃ tāvad atra sarvavikalpo 'dhyavasāyānām apohaviṣayatayā nirāropatvaṃ ca vijñānavāde 'pi nirāropasambhavāt | tato madhyamārtho nirāropo niṣprapañcaḥ | param ayaṃ viśeṣaḥ | vijñānavāde nirvikalpatve 'pi gāḍhataravijñānasadbhāvāvidyāvaśād āhatyollekhābhāve 'pi cetasi tadaiva svasaṃvidgrahāt pṛṣṭhe vedanagrahaḥ sphuṭa eva | 

nanu tavāpy etat samam | pṛṣṭhe sarvavikalpabhāvāt | na | apratiṣṭhānatvenānāstheyasattvānurodhāt saṃvṛtyā vyavahārāt | atas tatrāpohavidhī vidhiniṣedhau kutaḥ | naivety arthaḥ |

--- 33
tarhi pratīyamānā bhāvāḥ kathaṃ jñeyāḥ | ata āha—

jñānajñeyāsamārope manyanā tatra nānyathā |
sarvaṃ tathā yathā pūrvaṃ yathā buddhis tathā na hi || SeNi 33 ||

jñānetyādi | tatra hi jñānajñeyasamāropaśūnye tattvātmake jagati manyatā savikalpanirvikalpābhyāṃ nānyathā | kathaṃ tarhi | yathā pūrvaṃ tattvājñāne tathaiva tattvajñāne 'pi sarvam | tad uktam—

	nāpaneyam ataḥ kiñcit prakṣeptavyaṃ na kiñcana | 
	draṣtavyaṃ bhūtato bhūtaṃ bhūtadarśī vimucyate || 

iti | tathānyatrāpy uktam—

	bhavasyaiva parijñānaṃ nirvāṇam iti kathyate | 

iti | yadvā sarvaṃ tathā yathā pūrvam iti yathānavabodhē sahajarūpaṃ tathatārūpaṃ sarvaṃ jagat tathā bodhe 'pi jñeyam | tad uktam—

	yathā pūrvaṃ tathā paścāt tathatāṃ buddhavān asi || 

iti | anyatra ca—"sahajagatikā hi sarvadharmāḥ. te tāṃ gatiṃ na vyativartante" iti | tathā—

	anutpāde 'pi buddhānāṃ tathaiva dharmatā sthitā |

ityādivistaraḥ | param ayaṃ viśeṣaḥ | yathā pūrvaṃ grāhyagrāhakādyadhyavasāyinī buddhis tathaiva paraṃ nāsti | tad uktam—

	amī dharmās tu nirvāṇaṃ mohāt saṃsārarūpiṇaḥ | 

iti | mohaś cātra grāhyagrāhakādyadhyavasāyaḥ | tathānyatrāpy uktam—

	saraha bhaṇaī
	ṇibbiappo jaïso taïso
	jaïso bujjhaï hoï ṇa taïso

iti ||

--- 34
viditaivaṃvidhajñānasya jagad yathā tad darśayati—

> yenājātaṃ jagad buddhaṃ buddhiḥ śuddhaiva bodhataḥ |
> nijaṃ tasya jagat satyam anābhogena dhīmataḥ || SeNi 34 ||

yenetyādi | "sadasator utpādāyogād" ityādinājātaṃ jagad yena buddhaṃ pratyakṣato jñātaṃ tasya prtītyasamutpannā buddhiḥ śuddhaiva bodhato nirvedhataḥ | atas tasya dhīmato 'nābhogenābhogaṃ vinaiva nijaṃ sahajaṃ jagat satyam avitatham ||

--- 35
adhunā vikalpo 'pi nirvāṇam iti darśayati—

> avibhāvitasambandho vikalpo 'sau pratītyajaḥ |
> tad eṣa eva nirvāṇaṃ mā mṛthāś citta vibhramam || SeNi 35 ||

avibhāvitetyādi | avibhāvitasambandho 'viditasambandho 'sau vikalpaḥ prītyasamutpannaḥ | tat tasmād eṣa eva nirvāṇam iti | ataś citta bhrāntiṃ mā kuru | tad uktam—

	yaḥ pratītyasamutpādaḥ śūnyatā saiva te matā |

iti | śūnyatā ca nirvāṇam iti || 

--- 36
ajātajñānabodhena mahāmudrā yathā labhyate tad darśayati—

> pratipakṣe sthito naiva tattvāsakto 'pi naiva yaḥ |
> gārddhyaṃ naiva phale yasya mahāmudrāṃ sa vindati || SeNi 36 ||

pratipakṣa ityādi | pratipakṣa iti svabhāvaguṇasāranirūpaṇatayā dānaśīlakṣamāvīryadhyānaprajñātmakapratipakṣanirūpaṇavikalpāsaṅge 'manasikāreṇa varjanāt sthito naiva yaḥ | pratipakṣanirūpaṇavikalpāsaṅgaprahāṇyā sāsravarūpādipañcopādānaskandhādyātmakavipakṣanirūpaṇavikalpāsaṅgaprahāṇir api draṣṭavyā | tadabhāva etadabhāvasyāvaśyambhāvitvāt | tattvāsakto 'pīti svabhāvādinirūpaṇatayā śūnyatātathatādyātmakatattvanirūpaṇavikalpe 'py āsaktaḥ saṃsakto naiva yaḥ | gārddhyaṃ naiva phale yasyeti prathamabhūmyādisarvākārajñatāntaprāptinirūpaṇavikalpāsaṅgarūpaṃ phale gārddhyaṃ kāṅkṣā yasya nāsti | mahāmudrāṃ sa vindati labhate | etenāpratiṣṭhānānāroparūpajagadātmatayā vipakṣapratipakṣatattvaphalāsaṅgavigamena sarvāsaṅgavinirmuktāṃ mahāmudrām ācaṣṭe |

tarhi mahāmudrāyāṃ dānapāramitādīnāṃ kim abhāva eva | na | tasyā eva sarvapāramitādyātmakapuṇyajñānasambhāradvayarūpatvāt | tad uktaṃ viśeṣacintibrahmaparipṛcchāmahāyānasūtre—

	yaḥ sarvakleśaparityāgaḥ idaṃ dānaṃ | yo 'nabhisaṃskāraḥ idaṃ śīlaṃ | yālakṣaṇatā iyaṃ kṣāntiḥ | yo vivekaḥ idaṃ vīryam | yad apratiṣṭhānam idaṃ dhyānam | yāprapañcatā iyaṃ prajñā |

etenāpratiṣṭhānāprapañcarūpaiva prajñāpāramiteti sthitam | tad uktaṃ saptaśatikāyām—

	bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi tadā kutra pratiṣṭhāya prajñāpāramitāṃ bhāvayasi | mañjuśrīr āha—yasminn ahaṃ bhagavan samaye prajñāpāramitāṃ bhāvayāmi | apratiṣṭhito 'haṃ tasmin samaye prajñāpāramitāṃ bhāvayāmi | bhagavān āha—apratiṣṭhitasya te mañjuśrīḥ kā prajñāpāramitābhāvanā | mañjuśrir āha—saiva bhagavan prajñāpāramitābhāvanā yan na kvacit pratiṣṭhānam | bhagavān āha—yasmin samaye tvaṃ mañjuśrīḥ prajñāpāramitāṃ bhāvayasi katarat te kuśalamūlaṃ tasmin samaya upacayaṃ gacchaty apacayaṃ vā | mañjuśrīr āha—na me bhagavan tasmin samaye kiñcit kuśalamūlam upacayaṃ gacchaty apacayaṃ vā | nāsau bhagavan prajñāpāramitāṃ bhāvayati yasya kasyacid dharmasyopacayo vāpacayo vā | na sā bhagavan prajñāpāramitābhāvanā veditavyā yā kasyacid dharmasyopacayāya vāpacayāya vā pratyupasthitā | sā bhagavan prajñāpāramitābhāvanā yā naiva pṛthagjanadharmān jahāti nāpi buddhadharmān upādatte |

ityādi ||

--- 37
mahāmudrām uktvā caturānandasvarūpāṃ sarvagāṃ samayamudrām āha—

> yathaiva karmamudrāyām ānandādivyavasthitiḥ |
> tathā samayamudrāyāṃ vajrācāryaprasādataḥ || SeNi 37 ||

yathaivetyādi | vajrācāryaprasādata iti sadgurūpadeśata ity arthaḥ | tatrāyam upadeśaḥ | mahāmudrātas tatpuruṣakāraphalarūpe saprajñe bhagavati sambhogarūpeṇotthite ā ghṛṣṭer ānandaḥ | maṇeḥ puraḥ paramaḥ | mahārāgād drutāpattau prajñopāyarūpacandrārkasampuṭasaṃlagnamadhyasthordvādhobindudvayarūpeṇa bindudvayarūpatā sahajaḥ | tad uktam—

	āi anta na majjha tahiṃ naü bhava naü nivvāṇa |
	ehu so paramamahāsuha naü para naü appāṇa ||

asya ca neyanītatayā dvividho 'rthaḥ | tatra nītārthaḥ | tasmin tathāvidhe vilakṣaṇe nirvikalpaṃ vedanam | neyārthaś ca | ǟi na prathamo bindur na | anta na antyo na | majjha tahiṃ nirantaratvān madhyābhāve madhyas tatra na | naü bhava na bhavarūpaḥ | upāyārkasaṃlagno bindur bhavaḥ | sa na tattvam | naü nivvāṇa na nirvāṇarūpaḥ prajñācandrasaṃlagnaḥ | kas tarhi | ucyate—ubhaikarasasvabhāva eṣa eva sa paramamahāsukhaḥ | nātra parasyātmano vā vittiḥ | atra ca prāg uktaḥ karmamudrāsahajavyavasthāpita iva vajrasattvādivyapadeśo jñeyaḥ | 

tataḥ pukkasyādicaturdevīgītikācodanānantaraṃ svapnaprabuddhavat sambhogarūpeṇa bhagavadutthāne sattvārthāya śuddhalaukikavikalpāmukhībhāvena yad ālocanaṃ tad viramaḥ | atrāpi "caturthaṃ tat punas tathā" iti caturthatvam | tad iti sahajopalabdham | punar iti sarvākāram | tatheti sahajavad boddhavyam iti kṛtvā | "eka eva suratānandaś catuḥsaṅkhyāvacchinnaḥ" iti vacanāt | yadā sarvam eva sahajarūpaṃ tadā samayamudrā caturānandarūpā | eka eva viramānandaḥ |

nanv atra bindurūpatayā nirākāravedanaṃ sphuṭam eva darśitam | na | tadāpy avācyasukharūpatayā sakalajagadākārasphuraṇe nirākārapratihateḥ |

tarhi bindurūpotpattiḥ kimarthaṃ karmamudropalabdhasukhavad atrāpi bhujamukhādyākāraprajñopāyātmakatāyā eva yuktatvāt | ucyate | sātabindurūpatvena mṛdākārād ghaṭākāravad āśrayaparāvṛttyā sākārakhyātyartham | yad uktam—"bhagavān bindurūpeṇāvasthitaḥ" iti |

athaivaṃ vācyam—

	saṃvṛtaṃ kundasaṅkāśaṃ vivṛtaṃ sukharūpiṇam |

iti | karmamudropalabdhaṃ saṃvṛtam aparamārtham | vivṛtam anāvṛtaṃ nirvāṇam | itthaṃ sukhaṃ bhinnam eva | tad api na | "sukhaṃ hitvā bhaven na saḥ" iti bindusukhayos tādāmyena bhinnasukhābhāvāt | etac ca—

	tasmāt saukhyaṃ na tattvākhyaṃ mahābhūtaṃ yataḥ sukham |

iti vacanāj jñeyam |

athaivaṃ matiḥ | vicitrasya bindurūpāpattyā nirākāratvam eva | tad api na saṅgacchate | nirākārābhiprāyeṇa yadīttham abhidhīyate tadā nirākārabodhasandehakāraṇaṃ bindum apahāya sātamātram eva param abhihitaṃ syāt | kim anena yathoktaprayāsabahulena binduneti | tasmān nirākāraṃ nāsty eva ||

--- 38
anantaroktam evaikaikamudrāyā ekaikānandatvaṃ sphuṭayati—

> vicitraṃ karmamudraiva dharmamudrā vipākajā |
> vilakṣaṇaṃ mahāmudrā vimardaḥ samayo bhavet || SeNi 38 ||

vicitram ityādi | gatārtham ||

nanu caturmudrānvayānugato 'yaṃ granthaḥ | sa ca yoginītantrānusāreṇa na yogatantrānusāreṇeti cet | tan na | ucyate—

	āryanāgārjunair uktaṃ śrīsamājānusārataḥ |
	pañcabhiś ca kramair yat tac caturmudrāsu kathyate || (1)

	kramayor mantramūrtitvacinnidhyaptī yathākramam |
	te caikamudrayokte 'tra mantramūrtimanaḥsthiteḥ || (3)

	dharmamudrāsukhaṃ yasmāt saṃvṛteḥ satyadarśanam |
	satyasya bhūtakoṭitvaṃ mahāmudrārtha ucyate || (3)

	phalaṃ samayamudrāyā dvayor advayavedanam |
	kramāṇāṃ mīlanaṃ divyaṃ buddhatvaphaladāyakam || (4) 

tathā ca pradīpoddyotanaṣaṭkoṭivyākhyāyām ācāryacandrakīrtipādair uktam—

	utpattikrama ādau syān mantramūrtiprasādhakaḥ |
	cittanidhyaptimātraṃ tu dvitīyaḥ krama ucyate ||

	tṛtīyas tu kramo ramyaḥ saṃvṛteḥ satyadarśanam |
	satyasya saṃvṛteḥ śuddhiś caturthaḥ krama ucyate ||

	pañcamo yuganaddhākhyo yat satyadvayayojanam | 
	sādhanāṅgam idaṃ śreṣṭhaṃ sarvatantrārthasaṅgrahaḥ ||

	eṣāṃ kramāṇāṃ bhedāṃs tu prastāravidhinā bahūn |
	sammīlanaṃ ca teṣāṃ vai yo vetti sa hi tantravit ||

tathā cāryadevapādair api sūtakamelāpake mantratattvamudrātattvātmatattvadharmatattvadevatātattvanāmabhiḥ pañcakramāṇām uddeśaḥ kṛtaḥ | tatra mantratattvam iti hūṃkārādimantrotthitā hevajrādimūrtiḥ | mudrātattvam iti saṅkhyāgaṇanākrameṇa neyārthatayā cittanidyaptimātraṃ nītārthatas tu karmamudrāyām | ātmatattvam iti jagataś ciccitraniḥsvabhāvatā | dharmatattvam iti dharmānutpādaḥ | devatātattvam ity ātmatattvadharmatattvayos tādāmīkaraṇam abhinnateti yāvat | 

	etāni pañca tattvāni gurūṇām upadeśataḥ |
	caturmudrāsu yojyāni pañcakrama iva kramāt ||

nanu—

	kramam utpattikaṃ caiva utpannakramam eva ca ||
	kramadvayaṃ samāśritya vajriṇāṃ dharmadeśanā |

iti tantre pāṭha | tat kathaṃ pañca kramāḥ | ucyate | utpattikrame piṇḍīkramavajrajāpau bāhyotpattigambhīrotpattyaparanāmakau | utpanne ca svādhiṣṭhānābhisambodhiyuganaddhakramā utpannapariniṣpannasvābhāvikakramāparanāmakā iti |

etāsāṃ caturmudrāṇāṃ sadbhāvaḥ svabhāvaś ca sarvarahasyatantrokto vijñeyaḥ | tad uktaṃ tatra—

	mānasikā mahāmudrā samayamudrā tu sarvagā |
	vācasī dharmamudrā tu karmamudrā tu kāyikī ||

--- 39
adhunā ye karmamudrāyāṃ tathāgatāśvāsaṃ vajradharāśvāsam eva vā jñātvā santuṣṭā bhavanti tan nirākaraṇārtham āha—

> mahāmudrām ajānānāḥ karmamudraikasādhanāḥ |
> āmnāyatattvato bhraṣṭā rauravaṃ yānti yoginaḥ || SeNi 39 ||

mahāmudrām ityādi | āmnāyena guruparamparayā yat tattvaṃ tato dviṣṭāḥ karmamudraiva tattvaṃ na dharmamudrādikam ity anuttarasambuddhadharmapratikṣepād yogino rauravaṃ yānti | rauravaśabdasyopalakṣaṇenānye 'py avīcyādayo nirayā grāhyāḥ | rauravādinirayagamanaṃ ca saddharmapratikṣepasaṃvartanīyam āryāṣṭasahasrikādisūtrāntādiṣu sphuṭam iti na pratanyate || 

nanu karmamudraiva tattvaṃ na bhavati kutaḥ |

	karmudrāṃ śaṭhāṃ krūrāṃ pāpiyasīm atibhīṣaṇāṃ |
									dūrataḥ parivarjayet ||

iti | tathā—

	naśvarī mānuṣī prajñā sukhaṃ tasyā viniśvaram |

ityāditantrapāṭhāt | 

	adṛṣṭaparamānandaḥ strīsukhaṃ bahumanyate |

iti pāṭhāc ca | 

	yathā darpaṇārpitaṃ mukhasya pratibimbaṃ mukhaṃ na bhavati | na pūrvasiddhaṃ nāpy adhunā siddhim | tad eva mukhapratibimbaṃ sādṛśyamātram āpādayati | tathāpi lokāḥ svamukhaṃ dṛṣṭam iti kṛtvā bhrāntyā santuṣṭā bhavanti | tathaivācāryāḥ kumatayaḥ prajñājñānam āsādya sahajam anubhūtam iti kṛtvā santoṣam utpādayanti | santuṣṭāś ca santo dharmamudrāyā vārttām api na jānanti |

ityādi caturmudrānvaya āryanāgārjunapādokteś ca |

	kecid dvayendriyajaṃ saukhyaṃ tattvam āhur narādhamāḥ |
	tac cāpi mahāsukhaṃ naiva pravadanti jinottamāḥ ||

nanv evam anekatantroktāyāḥ karmamudrāyāḥ pratikṣepād bhavato 'pi nirayagamanam āgatya militam | na | tasyāḥ prādhānyena tattvarūpatāmātram āgamoktyā dūṣitam | tadupayogas tu "karmamudrāṃ samāsādya" ityādinā kāraṇarūpatāpradarśanena khyāpita iti | kutas tatra pratikṣepa ity alaṃ bahunā | śeṣaṃ subodham ||

--- 40
mudrāṇāṃ bodhārthaṃ sveṣṭadevatāprabhāvaṃ darśayann āha—

> mudrās tāvan na buddhyante catasraś ca catuḥkṣaṇāḥ |
> yāvan na śabareśasya spṛśyante pādapāṃsavaḥ || SeNi 40 ||

mudrās tāvad ityādi | śabareśasyeti siddhaśrīśabarapādasya | śeṣaṃ subodham ||

idānīṃ puṇyapariṇāmanayā grantham upasaṃharann āha—

--- 41
> samyaksekaṃ vidhāyaitad dhaṭhaduḥsekavarjitam |
> yat sādhitaṃ mayā puṇyaṃ tenāstu jagataḥ sukham || SeNi 41 ||

samyaksekam ityādi | subodham ||
