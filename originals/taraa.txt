> namaḥ śrīsadgurupādebhyaḥ |
>
> anupamasukharūpī śrīnivāso 'nivāso
> nirupamadaśadevīrūpavidyaḥ savidyaḥ |
> tribhuvanahitasaukhyaprāptikāro 'vikāro
> jayati kamalapāṇir yāvad āśāvikāśāḥ || 1 ||

namaḥ samantakāyavākcittavajrāya.
anupametyādi. kamalaṃ padmaṃ pāṇau yasya sa kamalapāṇir avalokiteśvaro bhagavāñ jayatīti sambandhaḥ. kiṃviśiṣṭaḥ? anupamam ity atipraṇītatvamahattvāsaṃsārasthāyitvalakṣaṇair dharmair yuktasyānyasyābhāvād upamārahitaṃ sukham eva rūpaṃ svabhāvo yasya sa tathoktaḥ. punar api kiṃviśiṣṭaḥ? śrīḥ puṇyajñānasambhāralakṣaṇā, tasyā nivāsa āśrayo yaḥ sa tathā. dharmakāyarūpatvena sarvagatatvāt pratiniyatanivāsābhāvād anivāsaḥ.

punaḥ kīdṛśaḥ? nirupamāḥ paramarūpayauvanaśṛṅgārādirasamahākaruṇādiyuktatvenopamātikrāntā rūpavajrāditārāparyantadaśadevīrūpā vidyāḥ parivārakatvena yasya sa tathā. saha svābhārūpayā vidyayā vartata iti savidyaḥ. tribhuvanasya tribhuvanavartino janasya yad dhitam āyatipathyaṃ buddhatvādikaṃ, saukhyaṃ tadātve pathyaṃ cakravartitvādikam, tayor yā prāptiḥ sākṣātkriyā, tasyāḥ karaṇaṃ kāro yasya sa tathā. aparinirvāṇadharmakatvenāpratiṣṭhitanirvāṇarūpatvenānyathātvalakṣaṇasya vikārasyābhāvād avikāraḥ. evaṃviśiṣṭo bhagavāñ jayati.

kiyantaṃ kālam ity āha—yāvad āśāvikāśāḥ. āśā daśa diśo gaganasvarūpāḥ. yadvā āśāḥ sarvasattvānāṃ bhavabhogatṛṣṇāḥ. tāsāṃ vikāśā avakāśāḥ pravartanāni, prādurbhāvā iti yāvat. te yāvat tāvad bhagavāñ jayati, sarvebhyo hariharahiraṇyagarbhādibhyaḥ prakṛṣṭo bhavatīty arthaḥ.

atrānupamasukharūpīty anena svārthasaṃpattiḥ kathitā. śrīnivāsa ity anena tadupāyaḥ, puṇyajñānasambhārayoḥ śrīśabdenābhihitatvāt. tribhuvanahitasaukhyaprāptikāra ity anena parārthasaṃpattir uktā. nirupamadaśadevīrūpavidyaḥ savidya ity anena tadupāyaḥ, tathābhūtadaśadevīdvātriṃśallakṣaṇāśītyanuvyañjanakāyākāraśūnyena sarvākāraparārthasaṃpatteḥ kartum aśakyatvād iti.

> śrīmantranītigatacārucaturthaseka-
> rūpaṃ vidanti na hi ye sphuṭaśabdaśūnyam |
> nānopadeśagaṇasaṃkulasaptabhedais
> teṣāṃ sphuṭāvagataye kriyate prayatnaḥ || 2 ||

śrīmantranītiśabdena sāmānyayogatantravācakenāpi śrīsamājaḥ parigṛhyate, caturthārthakasyānyatrāsambhavāt. śeṣaṃ subodham. nānācāryopadeśagaṇasaṃkulair vyākulaiḥ saptabhir bhedaiḥ prakārair atītānāgatavartamānācāryagatopadeśarāśisaṃgrāhakaiḥ. sphuṭāvagataye sukhena sphuṭapratītyartham iti.

> sambhrāntabodhā nikhilā hi tīrthyās
> tattvasya sādhyasya ca rūpavittau |
> tebhyaḥ prakṛṣṭaḥ kila tattvavettā
> vedāntavādīti janapravādaḥ || 3 ||

sambhrāntetyādi. sambhrānto vibhrānto bodhaḥ prajñāviśeṣo yeṣāṃ tīrthikānāṃ te tathoktāḥ. sarva eva tīrthyā ātmātmīyagrahatimiropahatabuddhinayanāḥ. tattvam idam iti sādhyam cedam iti tattvasya sādhyasya yat svarūpam, tasya yā vittiḥ pratītiḥ, tasyāṃ bhrāntāḥ. śeṣaṃ subodham.

nanu tattvasādhyayor upādeyatvenaikarūpatvāt kathaṃ tattvasya sādhyasya ceti bhedena nirdeśa iti cet. asad etat. tattvaṃ hy upādeyatve 'pi sukhaduḥkhopekṣādisakalapratibhāsasaṃdohavyāpakam. sādhyaṃ cānabhimataparihāreṇecchālakṣaṇaṃ phalam upādeyatve 'pi sakalaprāṇibhir avaśyam evāsādhyavyāvṛttyā sādhayitavyatvenābhimatam ity adoṣaḥ.

tatra tāvad vedāntavādyabhimataṃ sādhyam āha—ānandarūpam ityādi.

> ānandarūpaṃ svavid aprakampyaṃ
> vedāntinaḥ sādhyam uṣanti śāntam |
> saśrāvakāḥ khaḍgajināś ca sādhyam
> icchanti rūpādyupadher virāmam || 4 ||

ānandarūpam iti sadā sukhamayatvāt. svavid iti jyotīrūpatvena svayaṃ prakāśamānatvāt. aprakampyam ity anityatayā kampayitum aśakyatvāt. śāntam iti kleśopakleśaśūnyatvena parikalpitatvāt. evaṃvidhaṃ sādhyam uṣanti kāmayante.

saha śrāvakair vartante ye khaḍgajināḥ khaḍgaviṣāṇakalpā ekacāriṇo vargacāriṇaś ca pratyekabuddhās te sādhyam icchanti. kīdṛśam? rūpādyupadher virāmaṃ rūpavedanāsaṃjñāsaṃskāravijñānalakṣaṇānām upadhīnāṃ skandhānāṃ virāmaṃ vicchedam, nirodham iti yāvat. etad uktaṃ bhavati—sarvaśrāvakapratyekabuddhāḥ sopadhiśeṣanirupadhiśeṣabhedena bhinne 'pi nirvāṇe nirupadhiśeṣam eva nirvāṇaṃ sākṣātkartavyatve-na sādhyaṃ pratipannāḥ.


> ākāraśūnyaṃ gaganendurūpaṃ
> pratyātmavedyaṃ karuṇārasaṃ ca |
> sallakṣaṇair bhūṣitam arthakāri
> dānādiniṣyandam apetasaukhyam || 5 ||

idānīṃ pāramitānayavādinām abhimataṃ caturvidhaṃ sādhyam āha—ākāraśūnyam ityādi.

ākārair nīlapītasukhaduḥkhādibhiś citrarūpaiḥ śūnyaṃ nirākāram. ata eva gaganasyeva nirākāratvenendor iva prabhāsvaratvena rūpaṃ svabhāvo yasya tat tathā. pratyātmavedyam iti svasaṃvedanaikavedyam. karuṇā duḥkhād duḥkhahetor vā sakalajagadabhyuddharaṇakāmatā. saiva rasaḥ svabhāvo yasya tat tathoktam. etad uktaṃ bhavati—nīlapītādicitrākāraśūnyaṃ nirābhāsaṃ nirañjanaṃ gaganopamaṃ svacchaṃ sakalajagadarthakāri mahākaruṇāyuktaṃ pratyātmavedyaṃ pāramitopadeśaśabdābhidheyaṃ sādhyam iti pāramitānaye prathamaṃ sādhyam.

śobhanāni ca tāni lakṣaṇāni ca dvātriṃśallakṣaṇasaṃjñakāni, tair bhūṣitam. arthaṃ janānāṃ prayojanaṃ kartuṃ śīlaṃ svabhāvo yasya tad arthakāri. dānādīnāṃ daśapāramitānāṃ niṣyandaṃ tatprakarṣaprabhavatvena sadṛśaṃ phalam. duḥkhasya pūrvam eva prahīṇatvāt, sākṣātkaraṇāvasthāyāṃ saukhyasyāpy abhāvāt, upekṣārūpatvenāpetasaukhyam apagatasaukhyam. etad uktaṃ bhavati—dvātriṃśallakṣaṇadharāśītyanuvyañjanavirājitaśarīraṃ sakalajagadarthakāri dānādipāramitābhyāsabalenotpannaṃ samyaksaṃbuddharūpaṃ sukhaduḥkharahitatvenopekṣārūpaṃ dvitīyaṃ sādhyam.

> sānandasallakṣaṇamaṇḍitāṅgaṃ
> sambhujyamānaṃ daśabhūmisaṃsthaiḥ |
> sattvārthakāri pravadanti sādhyaṃ
> dānādiṣaṭpāramitānayasthāḥ || 6 ||

sānandetyādi. sahānandena vartata iti sānandam. sānandaṃ ca tat sallakṣaṇamaṇḍitāṅgaṃ ca sambhujyamānaṃ dharmadeśanādvāreṇopajīvyamānam. kaiḥ? daśabhūmīśvaraiḥ, pariśiṣṭabhūmisthitānām agocaratvāt. daśabhūmiprāptair avalokiteśvaramañjuśrīprabhṛtibhir upabhujyamānam iti yāvat. etad uktaṃ bhavati—śuddhāvāsopari ghanavyūhasaṃjñake samyaksaṃbuddhabhuvane yathā bhagavān ānandarūpaḥ sambhogakāyātmā nirmāṇadvāreṇa sakalajagadarthasaṃpādakaḥ śrāvakapratyekabuddhanavabhūmīśvarair apy adṛśyaśarīro daśabhūmīśvarair eva paraṃ bodhisattvair dharmaśravaṇadvāreṇopabhujyamāna āsaṃsāraṃ cakāsti, tathaiva tat sādhyam iti tṛtīyam.

> saṃpūrya dānādiguṇān aśeṣān
> saṃbuddhakṛtyaṃ sakalaṃ ca kṛtvā |
> yad bhūtakoṭeḥ karaṇaṃ ca sākṣāt
> sādhyaṃ tad apy asti nirodharūpam || 7 ||

saṃpūryetyādi. dānādipāramitā eva guṇā, guṇyante 'bhyasyanta iti kṛtvā. tān saṃpūrya paripūrṇān kṛtvā, yat saṃbuddhānāṃ kṛtyaṃ sakalam avaśyakartavyaṃ kṛtsnaṃ tad api kṛtvā, bhūtakoṭeḥ śūnyatālakṣaṇāyāś cittacaittanirodhātmikāyā yat sākṣāt karaṇaṃ tad api sādhyam astīti pāramitānayasthā evaṃ bruvate caturthaṃ sādhyam iti.


> svābhāṅganāśleṣi janārthakāri
> duḥkhaiḥ sukhaiś caiva vimuktirūpam |
> aśītyanuvyañjanabhūṣitāṅgam
> apetakalpaṃ pravadanti sādhyam || 8 ||

idānīṃ mantranayopadiṣṭaṃ saptavidhaṃ sādhyaṃ kathayitum āha—svābhāṅganetyādi.

svābhāṅganām āśleṣituṃ śīlaṃ svabhāvo yasya tat svābhāṅganāśleṣi. apetakalpaṃ vyapagatakalpam, kalpanārahitam iti yāvat. anyat subodham. ayam arthaḥ—samāliṅgitasvābhāṅganāśleṣi jagadarthakāri dvātriṃśallakṣaṇavibhūṣitaśarīram upekṣārūpaṃ prathamaṃ sādhyam.

> svadevatākāraviśeṣaśūnyaṃ
> prāg eva sambhāvya sukhaṃ sphuṭaṃ sat |
> mahāsukhākhyaṃ jagadarthakāri
> cintāmaṇiprakhyam uvāca kaścit || 9 ||

svadevatetyādi. svadevatākāraviśeṣeṇa sveṣṭadevatākāreṇa śūnyam, nirākāram iti yāvat. prāg eva prathamataram upadeśānantaram eva devatākāranirapekṣaṃ sukhaṃ sambhāvya, bhāvanayā sākṣāt kṛtvā, sphuṭaṃ sphuṭīkṛtaṃ san mahāsukhasaṃjñakaṃ bhavati. tac ca jagadarthakāri cintāmaṇisamānarūpam. etad uktaṃ bhavati—upadeśānantaram eva mantramudrādevatākārarahitaṃ bhāvanayā sphuṭīkṛtaṃ mahāsukhasaṃjñakaṃ cintāmaṇivaj jagadarthakāri māyopamam āsaṃsārasthāyi dvitīyaṃ sādhyam.

> kṛtvā sākṣāt svādhipaṃ sātarūpaṃ
> paścāt tyaktvā sātamātraṃ phalaṃ syāt |
> śuddhaṃ sākṣāc chakyate naiva kartuṃ
> tenākāro bhāvitaḥ svādhipasya || 10 ||

kṛtvetyādi. svādhipaṃ sveṣṭadaivataṃ sākṣāt kṛtvāmukhīkṛtya sātarūpaṃ sukhaikasvabhāvam, paścād devatākāraṃ parityajya, sukhamātraṃ phalaṃ sādhyaṃ vyavasthitaṃ syāt.

nanu yadi sākṣāt kṛtvāpi devatākāras tyaktavyaḥ, tarhi prathamam eva kasmād vibhāvitaḥ? sukhamātram eva dvitīyasādhyavat kiṃ na vibhāvitam? kiṃ vṛthāprayāsenety āha—śuddham ityādi. śuddhaṃ kevalaṃ devatākāravirahitaṃ sukhamātraṃ naiva sākṣāt kartuṃ śakyate, ākārarahitasya sukhasyānupalambhāt. tasmāt tena kāraṇenākāro bhāvitaḥ svādhipasyeti tṛtīyam. ayam arthaḥ—devatākārasaṃvalitam eva sukhaṃ vibhāvya, sākṣātkṛte devatākāraṃ tyaktvā, sukhamātram eva sādhyam uktaguṇam.

> gaganasamaśarīraṃ lakṣaṇair bhūṣitāṅgaṃ
> nirupamasukhapūrṇaṃ svābhayā saṃgataṃ ca |
> sphuradamitamunīndraiḥ sarvasattvārthakāri
> pravadati punar anyaḥ sādhyam ucchedaśūnyam || 11 ||

gaganetyādi. gaganasamaṃ māyopamaṃ vicārāsahaṃ śarīraṃ yasya. lakṣaṇair dvātriṃśadbhir aśītibhiś cānuvyañjanair maṇḍitāny aṅgāni yasya. nirupamaiḥ sthaulyanairantaryāsaṃsārapravāhitvanirāsravatvādibhir upamābhāvād upamātikrāntaiḥ sukhaiḥ pūrṇaṃ romāgraparyantaṃ saṃpūrṇam. svābhayā ca tathābhūtayā saṃgataṃ samāliṅgitam. sphuradbhir anantanirmitair munīndrais tathābhūtair eva sarvasattvārthakāri. ucchedeneti nirodhena śūnyaṃ tucchaṃ riktam.

etad uktaṃ bhavati—gaganamāyāmarīcigandharvanagarodakacandrapratibimbasvapnopamam ekānekabhāvābhāvagrāhyagrāhakasvabhāvarahitam anādyantam aśeṣavastusaṃdohasvabhāvam anābhāsaṃ nirañjanaṃ sarvopamātikrāntaṃ paramasūkṣmātigambhīraprajñārūpatayā dharmakāyasvabhāvam, dvātriṃśallakṣaṇavibhūṣitaśarīram aśītyanuvyañjanavirājitagātraṃ paramaśṛṅgārayauvanādyupetaṃ svābhāṅganāliṅgitāṅgaṃ rūpavajrāditārāparyantadevīgaṇair anantaprabhedānimittaratisvarūpaparamānandopabhogadvāreṇa pratibimbavat sambhujyamānaṃ karuṇāsaṃvalitodārarūpatayā sambhogakāyarūpam, nānādhimuktivineyajanaparipācanārtham anekavidhaprātihāryadvāreṇa nirmitānantakulāntarbhūtasaṃbuddhabodhisattvaspharaṇasaṃhārakāritvena nirmāṇakāyātmakam, śūnyatākaruṇābhinnabodhicittasvabhāvāmalaprajñopāyasamādhisambhūtasatsukhāpūrṇam āsaṃsārasthitidharmaṃ apratiṣṭhitanirvāṇarūpaṃ nirmalanivātaniścalapradīpaśikhāprabandhanityatayā nirodhaśūnyaṃ caturthaṃ sādhyam.

> kṛtvā sākṣāt svādhipaṃ sātarūpaṃ
> tyaktvopekṣājñānamātraṃ phalaṃ syāt |
> āsaṃsārasthāyi sattvārthakāri
> cintāratnaprakhyam ekāntaśāntam || 12 ||

kṛtvetyādi. sākṣāt svādhipaṃ kṛtvā, paścāt tyaktvā, upekṣārūpaṃ yaj jñānaṃ tanmātraṃ sādhyaṃ syāt. anyat sugamam. etad uktaṃ bhavati—maṇḍalacakrarūpaṃ sākṣāt kṛtvā, paścāt tan nirodhya, upekṣājñānamātraṃ sādhyaṃ syāt pañcamam.

> kṛtvā sākṣān maṇḍalaṃ sātarūpaṃ
> paścāt tasya svecchayā nirvṛtiś ca |
> sattvārthasyāpy asty abhāvo na cāsmin
> prādurbhāvo nirvṛtād asti yasmāt || 13 ||

kṛtvetyādi. kṛtvā sākṣān maṇḍalaṃ sātasaṃvalitam, tasya svecchayā nirvṛtir nirodhaḥ.

nanu yadi sākṣāt kṛtvāpi paścāt svecchayā nirodhayitavyam, tadā karuṇāyā anekakālābhyastāyā abhāvaḥ syāt. tasyāś cābhāvāt sattvārthābhāvaḥ syād ity āśaṅkyāha—sattvārthasyāpy asty abhāvo na cetyādi. asmin pakṣe sattvārthābhāvo nāsti, yasmān nirvṛtāc cakrāt karuṇāsaṃvalitāt sattvārthasya prādurbhāvo 'sti.

etenaitad evāha—sātasaṃpūrṇacakraṃ sākṣāt kṛtvā, yāvadiṣṭaṃ kālaṃ vyavasthāpya, paścāt tasya sarvathaiva pradīpavan nirodhaṃ kṛtvā sthātavyam. yadā punaḥ sattvārthābhilāṣo bhavati, tadā niruddhād eva cakrāntaram utpādya sattvārthaḥ kartavyaḥ. cakrāntarotpāde 'pi ciraniruddhād eva cakrād yathābhavyatayā vineyānāṃ yathābhilaṣitaprāptir bhavatīti ṣaṣṭham.

> kṛtvā sphuṭaṃ rūpam abhīṣṭam eṣāṃ
> paścān nirodhaṃ phalam āha kaścit |
> abhinnarūpaś ca yato nirodho
> na pakṣabhede 'pi tato 'sti bhedaḥ || 14 ||

kṛtvetyādi. ṣaṇṇāṃ pakṣāṇām anyatamasya phalasya sādhyatvād yad yad evābhiṣṭaṃ tad eva sākṣāt kṛtvā, paścāt sarvathaiva pradīpavan nirodha uttarakālaṃ sattvārthādiśūnyaḥ sākṣāt kartavyaḥ.

nanu ṣaṭpakṣabhedena ṣaḍ eva nirodhāḥ syuḥ. tat katham eka eva nirodha ity āśaṅkyāha—abhinnetyādi. abhinnaṃ rūpaṃ yasya sa tathā. na hi nirodhānāṃ ṣaṭpakṣalakṣaṇabhede 'pi bhedo 'sti, abhāvaikarūpatayā nirodhasya samānatvāt. ayam arthaḥ—anyatamapakṣaṃ sākṣāt kṛtvā, paścāt tasya santānocchedarūpo nirodha iti saptamaṃ sādhyam.

> prajñājñānād uttaraṃ bodhicittā-
> svādaṃ turyaṃ sekam āhāvaraṃ tat |
> yasmāt sarvo bhāvanāsu prayāso
> vyarthaḥ prāptas tatphalasya prasiddheḥ || 15 ||

prajñājñānetyādi. prajñājñānopadeśād uttarakālaṃ yat bodhicittasyāmṛtarūpasya rasanayā grahaṇam, tat turyaṃ caturthaṃ sekam āha kaścit. tac cāvaraṃ hīnam, vinikṛṣṭam iti yāvat. kasmād avaram? yasmāt sarvaprayāso mantramudrādevatādyākārabhāvanāsu punaḥpunaranuṣṭhānalakṣaṇas tathāgatokto vyarthaḥ prāptaḥ. kutaḥ? tatphalasya bhāvanāsādhyasya phalasya bodhicittāsvādakāla eva prasiddhatvāt prāptatvāt, anyasya viśiṣṭasya phalasyābhāvād iti yāvat.

> prajñājñānād uttaraṃ prāptarāmā-
> svādaṃ turyaṃ sekam āhādhamaṃ tat |
> yasmāt sarvo bhāvanādau prayatno
> buddhoddiṣṭo niṣphalaḥ saṃprasaktaḥ || 16 ||

prajñetyādi. prajñājñānād uttarakālaṃ yāḥ prāptā yathāmilitā rāmāḥ striyas tāsāṃ samāpattidvāreṇa ya āsvādaḥ, taṃ turyaṃ sekam. tad apy adhamam. śeṣaṃ gatārtham.

> dambholibījasrutidhautaśuddha-
> pāthojabhūtāṅkurabhūtapuṣṭi|
> turīyasasyaṃ paripākam eti
> sphuṭaṃ caturthaṃ viduṣo 'pi gūḍham || 17 ||

dambholītyādi. etat sadgurūpadeśato jñeyam.

> pañcapradīpāmṛtabinducandra-
> bhrūmadhyabindūdbhavamaṇḍalāni |
> vāyoḥ svarūpaṃ galaśuṇḍikādyam
> atattvarūpaṃ svayam ūhanīyam || 18 ||

pañcapradīpetyādi. pañcapradīpaśabdena gokudahanalakṣaṇasya, amṛtaśabdena vimūmāraśulakṣaṇasya satatānuṣṭhānam eva sādhyaṃ manyante. bindur iti hṛccandrasthaṃ binduṃ dedīpyamānaṃ tattvaṃ sādhyaṃ ceti kṛtvā kecid bhāvayanti. candra iti hṛdisthaṃ kalārūpam ardhacandraṃ vā hṛtkamalasthaṃ kecid bhāvayanti.

bhrūmadhyabindūdbhavamaṇḍalānīti bhruvor madhya ūrṇāyāṃ binduṃ vibhāvya tadbindūdbhavāni maṇḍalāni vāyuvāruṇamāhendrāgneyalakṣaṇāni. etad uktaṃ bhavati—mukhaśravaṇacakṣurghrāṇāni hastāṅgulībhiḥ pidhāya bhrūmadhyabindur draṣṭavyaḥ. tasya sphuṭāvasthāyāṃ śubhāśubhanimittasaṃsūcakāni māhendrādimaṇḍalāny upajāyante. taṃ ca binduṃ tattvam iti manyante.

vāyoḥ svarūpam iti pūrakakumbhakarecakapraśāntakalakṣaṇam ānāpānādilakṣaṇaṃ ceti. etad uktaṃ bhavati—śaivasāṃkhyādinirdiṣṭaṃ vāyusvarūpaṃ jñātvā taṃ vāyuṃ nirodhabhāvanayā sthirīkṛtyākāśa utplutya gamanaṃ parapurapraveśaṃ yāvan muktiṃ ca sākṣāt kurvanti vāyuvādinaḥ.

galaśuṇḍiketi. galapradeśe jihvāmūlopari hastiśuṇḍikākārā adhaḥpralambamānā upajihvāsaṃjñikā galaśuṇḍikāsti. sā ca śaktirūpā. tadadhaḥ śivarūpam asti tattvam. sā ca jihvāgreṇa spṛśyamānā nirantaraṃ amṛtaṃ sravati. tena ca ghargharāmṛtavarṣaṇena santarpyamānam ātmānaṃ dhyāyād iti galaśuṇḍikātattvam. ādiśabdena hṛnmadhyaṣoḍaśanāḍikācakramadhyasthajñānasvarūpaṃ śivarūpaṃ tattvaṃ bhāvayitavyam ityādīnāṃ parigrahaḥ.

tat sarvaṃ tīrthikādibhis tattvarūpeṇābhimatam atattvam iti svayam evohanīyaṃ vicāraṇīyam iti yāvat.

> svapnendrajālapratibimbamāyā-
> marīcigandharvapurāmbucandraiḥ |
> anyaiś ca śabdair upamābhidheyair
> naivāsti sādhyaṃ kathitād ihānyat || 19 ||

svapnendrajāletyādi. svapnendrajālopamaṃ pratibimbamāyāmarīcigandharvanagarodakacandropamam iti śabdaiḥ, anyaiś ca gaganapratiśrutkaphenopamam ityādiśabdair upamābhidheyair upamāvācakair naivāsti sādhyaṃ kathitāt sādhyād anyat. paraṃ kathita eva sādhya ete śabdāḥ pravartanta iti svayaṃ boddhavyam.

> gambhīraśūnyapratibhāsamātra-
> śāntātisūkṣmānabhilāpyaśabdaiḥ |
> nirlepanīrūpanirañjanādyair
> bhrāntir na kāryāparasādhyasattve || 20 ||

gambhīraśūnyaṃ pratibhāsamātraṃ śāntātisūkṣmam anabhilāpyaṃ nirlepaṃ nīrupam nirañjanādi, ādiśabdāt śivaṃ nirākāraṃ niṣprapañcam anādinidhanam ityādiśabdair bhrāntir na kartavyāparasādhyasattve 'parasya sādhyasya sattve sattāyām. ebhiḥ śabdair eva param api kiñcit sādhyaṃ kathitād astīti bhrāntir na kartavyā. athavā nātikathitam eva sādhyam ebhiḥ sarvair abhidhīyata iti niścayaḥ.

