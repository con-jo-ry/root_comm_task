---
> atha vajradhara śrīmān durdāntadamakaḥ paraḥ |
> trilokavijayī vīro guhyarāṭ kuliśeśvaraḥ || 1 ||

padārthas tv adhunā vyākhyāyate || atheti vajradharam adhikṛtyāha tasyādhyeṣakatvena prastutatvāt | āryamāyājālaṣoḍaśasāhasrikamahāyogatantrāntaḥpātisamādhijālapaṭalād bhagavacchākyamunibhāṣitā bhagavato mañjuśrījñānasattvasya paramārthā nāmasaṃgītir yā tasyā adhyeṣaṇārthaṃ bhagavān vajradharo mṛdvindriyasattvānugrahārthaṃ | punar apy athety āha | athaśabda ānantarye | atha vajradharo bhṛkuṭītaraṅgapramukhaiḥ sārdham nāthaṃ buddhaṃ bhagavantaṃ tathāgataṃ praṇamya kṛtāñjalipuṭo bhūtvā agrataḥ sthita idam āheti saṃbandhaḥ || vajraṃ dhārayatīti vajradharaḥ | anena padena gāmbhīryam abhidhīyate | śriyo devatyas tā vidyante yasyāsau śrīmān | anena caudāryaṃ sūcitaṃ | tataś ca kim uktaṃ bhavati | prajñopāyātmako bhagavān vajradhara iti | ata evoktaṃ śrīsaṃvare |

	sarvākāśāvakāśe śrīvajrasattvas tathāgataḥ |

iti | duḥkhena dāmyanta iti durdāntā īśvarādayas teṣāṃ damakaḥ śāsako vajradharavineyakatvāt teṣām īśvarādīnām | utkṛṣṭatvāṭ paro vajradharaḥ | bhūrlokabhuvarlokasvarlokā iti trayo lokāḥ | tān vijetuṃ śīlam asyeti trilokavijayī || atha vā jayakaramadhukarasarvārthasiddhikarās trayo bhrātaras trilokāḥ | tān vijetuṃ śīlam asyeti trilokavijayī | ata eva vīro bhagavān vajradharaḥ arair anabhibhavanīyatvāt || śrītattvasaṃgrahe pañca guhyāni paṭhyante | tathā hi |

	yathā yathā hi vinayaṃ yānti sattvāḥ svabhāvataḥ |
	tathā tathā hi sattvārthaṃ kuryād rāgādibhiḥ śuciḥ ||
	sarvasattvahitārthāya buddhaśāsanahetutaḥ |
	mārayan sarvasattvāṃs tu na sa pāpena lipyate ||
	sarvasattvahitārthāya buddhakāyaprayogataḥ |
	haraṃs tu paravittāni na sa pāpena lipyate ||
	rāgatulyaṃ sukhaṃ nāsti taj jinebhyaḥ samādadat |
	sattvārthāt paradārāṇi sevayan puṇyam āpnuyāt ||
	sarvasattvahitārthāya buddhaśāsanahetutaḥ |
	sarvakarmāṇi kurvaṃs tu bahu puṇyam avāpnuyāt ||

iti ||

teṣāṃ pañcānāṃ guhyānāṃ rājā guhyarāṭ | guhyair vā rājata iti guhyarāṭ || kuliśo vajras tasyeśvaraḥ kuliśeśvaraḥ || bhagavān vajradharo 'grataḥ sthito bhūtvā kṛtāñjalipuṭa idaṃ vakṣyamānam āheti kriyāpadaṃ sarvatra yojanīyam ||

---
> vibuddhapuṇḍarīkākṣaḥ protphullakamalānanaḥ |
> prollālayan vajravaraṃ svakareṇa muhur muhuḥ || 2 ||

vibuddhapuṇḍarīkākṣa iti puṇḍarīkaṃ śvetapadmaṃ vibuddhaṃ vikasitam akṣi cakṣuḥ | tataś cāyaṃ vigrahaḥ | vibuddhaṃ ca puṇḍarīkaṃ ceti vibuddhapuṇḍarīkaṃ | vibuddhapuṇḍarīkam ivākṣiṇī locane yasya sa tathoktaḥ || protphullakamalānana iti prakarṣeṇotphullaṃ protphullaṃ kamalaṃ padmam ānanaṃ mukhaṃ | prakarṣotphullakamalavad ānanaṃ yasyāsau tathoktaḥ || vajrasya madhyaṃ svakareṇa gṛhītvā muhur muhuḥ punaḥ prakṣiptaṃ vajraṃ pratīcchan prollālayann idam āheti saṃbandhaḥ ||

---
> bhṛkuṭītaraṃgapramukhair anantair vajrapāṇibhiḥ |
> durdāntadamakair vīrair vīrabībhatsarūpibhiḥ || 3 ||

śrīvajrapāṇyabhiṣekatantre śrīvajradharānucarā bhṛkuṭītaraṃgapramukhāḥ pañca śatāni krodhagaṇānāṃ paṭhyante | taiḥ sārdhaṃ bhagavān vajradharaḥ saṃbuddhaṃ praṇamyedam āheti yojyaṃ || te ca krodhagaṇāḥ paramārthato 'nantāḥ | ata āhānantair vajrapāṇibhir iti | te 'pi durdāntadamakā vajradharavat | ata evāha durdāntadamakair iti | ata eva vīrās te | tair anabhibhavanīyatvāt | ata āha vīrair iti | kiṃrasā vīrarasāḥ | kiṃrūpiṇo bībhatsarūpiṇaḥ | ata eva vīrabībhatsarūpibhir iti || 

---
> ullālayadbhiḥ svakaraiḥ prasphuradvajrakoṭibhiḥ |
> prajñopāyamahākaruṇājagadarthakaraiḥ paraiḥ || 4 ||

ullālayadbhir ity ūrdhvam utkṣipadbhiḥ | kaiḥ | svakaraiḥ || prasphuradvajrakoṭibhir iti prasphurantyo vajrāṇāṃ koṭayo 'grabhāgā yeṣāṃ te prasphuradvajrakoṭayaḥ | taiḥ || kimātmakāḥ | prajñopāyamahākaruṇayā jagatām arthaṃ kartuṃ śīlaṃ yeṣāṃ te prajñopāyamahākaruṇājagadarthakarāḥ | tatra sarvadharmāṇāṃ pravicayaḥ prajñā | upāyo 'bhilāṣo 'śeṣalaukikalokottaras samādbhipradarśanamukhena yathābhavyatayā sakalasattvārthakaraṇe | kam ruṇaddhīti karuṇā | kam iti sukhasyākhyā | kāruṇiko hi paraduḥkhaduḥkhī san ātmanaḥ sukham āvṛṇotīti karuṇā | mahatī cāsau karuṇā ca mahākaruṇā | anālambanātmikā || jagac ca jagac ca jagac ca jagaganti traidhātukāni | teṣām arthaḥ prayojanaṃ | ata āha prajñopāyamahākaruṇājagadarthakarair iti | ata eva te krodhāḥ parā utkṛṣṭās te ata āha parair iti ||

---
> hṛṣṭatuṣtāśayair muditaiḥ krodhavigraharūpibhiḥ |
> buddhakṛtyakaraiḥ nāthaiḥ sārdhaṃ praṇatavigrahaiḥ || 5 ||

kiṃsvabhāvāḥ | hṛṣṭatuṣṭāśayasvabhāvāḥ | tatra hṛṣṭāḥ kāyais tuṣṭāś cittaiḥ | āśayo 'bhiprāyaḥ | tataś cāyam arthaḥ | hṛṣṭatuṣṭā āśayā yeṣāṃ te hṛṭṣatuṣṭāśayā ata āha hṛṣṭatuṣṭāśayair iti | ata eva muditā harṣitāḥ sarvasattvārthakaraṇāt | ata evāha muditair iti || vigrahasya rūpaṃ vigraharūpaṃ | krodhānāṃ vigraharūpaṃ krodhavigraharūpaṃ | kiṃ tadrūpaṃ mahābhairavāṭṭaṭṭahāsānekaśīrṣakaracaraṇavikṛtanayanordhvakeśapiṅgalabhrūbhaṅgakapālamālālaṃkṛtisarpābharaṇavyāghracarmaniveśanādikaṃ | tad vidyate yeṣāṃ te krodhavigraharūpinaḥ | ata āha krodhavigraharūpibhir iti || buddhānāṃ kṛtyāni buddhakṛtyāni kṛtyāni kartavyāni | ata āha buddhakṛtyakarair iti | ata eva nāthāḥ śāstāro buddhakṛtyakaraṇāt | ato nāthair iti || praṇato vigraho yeṣāṃ te praṇatavigrahāḥ | atas taiḥ | praṇatavigrahaiḥ sārdhaṃ bhagavān vajradhara idaṃ vakṣyamāṇam āheti saṃbandhaḥ ||

---
> praṇamya nāthaṃ saṃbuddhaṃ bhagavantaṃ tathāgatam |
> kṛtāñjalipuṭo bhūtvā idam āha sthito 'grataḥ || 6 ||

kiṃ kṛtvā | praṇamya | kaṃ | nātham iti | anāthānāṃ lokānām anuśāsanāt nāthaḥ svāmī | taṃ || punar api kiṃviśiṣṭam nātham ity āha saṃbuddham iti samyaksaṃbuddhaṃ na śrāvakaṃ pratyekabuddhaṃ vā || bhūyo 'pi nāthaṃ viśinaṣṭi bhagavantam iti bhagasaṃpannatvād bhagavān | caturmārabhaṅgād vā | tathā cāha |

	kleśakarma tathā janma kleśajñeyāvṛtī tathā |
	yena vaipakṣikā bhagnās teneha bhagavān smṛtaḥ || iti ||

anena nairuktena vidhinā kleśādikaṃ bhagnavān iti bhagavān | aiśvaryādiguṇayogād vā | tathā cāha |

	aiśvaryasya samgrasya rūpasya yaśasaḥ śriyaḥ |
	jñānasyātha prayatnasya ṣaṇṇām bhaga iti smṛtiḥ || iti ||

punar api kiṃbhūtaṃ nātham ity āha tathāgataṃ iti | tathatāṃ śūnyatāṃ gataḥ tathāgataḥ | atha vā yathā te tathāgatā gatā gacchanti gamiṣyanti tathā gacchatīti tathāgataḥ | taṃ tathāgataṃ praṇamyeti pūrveṇa saṃbandhaḥ |

---
> maddhitāya mamārthāya anukampāya me vibho |
> māyājālābhisaṃbodher yathā lābhī bhavāmy aham || 7 ||

agrataḥ sthito bhūtvā kṛtāñjalipuṭaḥ san bhagavān vajradhara idam āha—maddhitāyetyādi | mahyaṃ hitaṃ maddhitaṃ hitam āyatipathyam āgāmiparṇāmatvāt || mamārthāya matprayojanāya me mama he vibho anukampāya anugrahāya yathā yena prakāreṇāhaṃ lābhī bhavāmi | kasyeti āha | māyājālābhisaṃbhodher iti | māyājālābhisaṃbodhir nāma kramas tasya yathāhaṃ lābhī bhavāmi tathā bhagavān prakāśayatv iti vakṣyamāṇena kriyāpadena saṃbandhaḥ ||

---
> ajñyānapaṅkamagnānāṃ kleśavyākulacetasāṃ |
> hitāya sarvasattvānām anuttaraphalāptaye || 8 ||

ajñānapaṅkamagnānāṃ sarvasattvānāṃ hitāya ca | tatrājñānam avidyā saivāsaṅgasthānatvād duruttaratvāc ca paṅka iva paṅkaḥ | tasmin magnā ye satvās teṣām hitāya || punar api kiṃviśiṣṭās te sattvā ity āha kleśavyākulacetasaḥ | kleśā ṣaṭ | tathā cāhābhidharme |

	mānadṛgvicikitsāś ca rāgapratighamūḍhayaḥ | iti ||

taiḥ kleśair vyākulāni cetāṃsi yeṣāṃ sattvānāṃ te kleśavyākulacetasaḥ | atas teṣām || anuttaraphalaprāptaye bhagavān prakāśayatv iti tadarthaṃ tatprāptaya iti ||

---
> prakāśayatu saṃbuddho bhagavān śastā jagadguruḥ |
> mahāsamayatattvajña idriyāśayavit paraḥ || 9 ||

prakāśayatu bhagavān ity āha | saṃbuddha iti śāśvatadvāreṇa || jagadanuśāsanāc chāstety akṣobhyadvāreṇa || jagatāṃ gurur jagadgurur iti ratnasaṃbhavadvāreṇa || samayo bhagavān śrīvajrasattvaḥ | mahāś cāsau samayaś ca mahāsamayaḥ | tasya tattvaṃ mahāsamayatattvaṃ | taj jānātīti mahāsamayatattvajña iti | amitābhadvāreṇa || indriyāṇi mṛdumadhyādhimātrāṇi | teṣām āśayo 'bhiprāyaḥ | taṃ vettīti indriyāśayavid ity amoghasiddhidvāreṇa || evaṃ pañcatathāgatāmako bhagavān para utkṛṣṭaḥ prakāśayatv ity arthaḥ ||

---
> bhagavan jñānakāyasya mahoṣṇīṣasya gīṣpateḥ |
> mañjuśrījñānasattvasya jñānamūrteḥ svayaṃbhuvaḥ || 10 ||

atha bhagavan jñānakāyasyetyādi || he bhagavn mañjuśrījñānasattvasya saṃbandhinī yā nāmasaṃgītis tāṃ cāhaṃ dhārayiṣyāmīti vakṣyamāṇena kriyāpadena saṃbandhaḥ || kiṃviśiṣṭasya jñānakāyasyeti | jñānam eva kāyo jñānakāyas tasya jñānakāyasyety ādarśajñānadvāreṇa || mahoṣṇīṣasyeti | mahān uṣṇīṣo 'syeti mahoṣṇīṣas tasya mahoṣṇīṣasyeti samatājñānadvāreṇa || mahoṣṇīṣatvaṃ sarvatathāgatabhiṣekātmakatvāt || giṣpater iti | girāṃ śabdānāṃ patiḥ svāmī gīṣpatis tasya gīṣpateḥ pratyavekṣaṇājñānadvāreṇa || jñānamūrter iti | jñānam eva mūrtir jñānamūrtis tasya jñānamūrter iti kṛtyānuṣṭhānajñānadvāreṇa || svayaṃbhuva iti svayaṃ bhavatīti svayaṃbhūr bhāvanābalād bhavatīty arthaḥ | tathā coktaṃ śrīparamādye |

	samantabhadrajñānasya svayam evāvabhotsyate | iti ||

atas tasya svayaṃbhuva iti suviśuddhadharmadhātujñānadvāreṇa || kim uktaṃ bhavati | pañcajñānātmako bhagavān mañjuśrījñānasattvaḥ | mañjuḥ komalā śrīr yasyāsau mañjuśrīḥ | jñānasattva iti | sarvatathāgatahṛdayavihāritvāt | mañjuśrīś cāsau jñānasattvaś ceti mañjuśrījñānasattvaḥ | nāyaṃ daśabhūmīśvaro bodhisattvaḥ kiṃ tarhy advayajñānaṃ prajñāpāramitā saiva mañjuśrījñānasattvaḥ || ata evāha dignāgapādaḥ |

	prajñāpāramitā jñānam advayaṃ sā tathāgata iti ||

tasya mañjuśrījñānasattvasya pañcajñānātmakasya saṃbandhinī yā nāmasaṃgītis tāṃ cāhaṃ dhārayiṣyāmīti || 

---
> gambhīrārthām udārārthāṃ mahārthām asamāṃ śivāṃ |
> ādimadhyāntakalyāṇīṃ nāmasaṃgītim uttamāṃ || 11 ||

kiṃviśiṣṭām ity āha || gambhīrārthām ityādi | gambhīraś cāsav arthaś ca gambhīrārthaḥ śūnyatārthaḥ sa yasyām asti sā gambhīrārthā | atas tām dhārayiṣyāmīti || udārārthām iti | udāraś cāsāv arthaś codārārtho vaipulyārtha iti yāvat | sa yasyāṃ vidyate sā udārārthā | tāṃ ca || mahārthām iti | mahān artho yasyāṃ sā mahārthā | mahārthatvaṃ punar niravaśeṣasattvārthatā sarvāsāparipūraṇatvāt | tāṃ ca || asamām iti | na vidyate samā yasyā sāsamā | asamatvaṃ kutaḥ | dharmadhātusvabhāvatvāt | tāṃ ca || śivām iti sarvaprapañcopaśamatvāt || ādimadhyāntakalyāṇīm iti | śrutacintābhāvanākāleṣu harṣaprītipraśrabdhilābhāt trikalyāṇinī | tāṃ dhārayiṣyāmi || nāmasaṃgītim uttamām iti gatārtham ||

---
> yātītair bhāṣitā buddhair bhāṣiṣyante hy anāgatāḥ |
> pratyutpannāś ca saṃbuddhā yāṃ bhāṣante punaḥ punaḥ || 12 ||  

punar api kiṃviśiṣṭam ity āha | yātītair ityādi | atītair buddhair yā bhāṣitā anāgatāś ca ye samyaksaṃbuddhā hi yasmād yāṃ bhāṣiṣyante punaḥ | pratyutpannāś ca buddhā bhagavanto bhāṣante yāṃ nāmasaṃgītiṃ punar apīti || pratyutpannāś ca saṃbuddhā yāṃ bhāṣante punaḥ punaḥ ||

---
> māyājālamahātantre yā cāsmin saṃpragīyate |
> mahāvajradharair hṛṣṭair ameyair mantradhāribhiḥ || 13 ||

māyājāletyādi | asmin māyājālamahātantre 'meyair mahāvajradharair mahāmantradhāribhir hṛṣtair yā saṃpragīyate tāṃ ||

---
> ahaṃ caināṃ dhārayiṣyāmy ā niryāṇād dṛḍhāśayaḥ | 
> yathā bhavāmy ahaṃ nātha sarvasaṃbuddhaguhyadhṛk || 14 ||

ahaṃ caināṃ dhārayiṣyāmy ā niryāṇād nirvāṇaṃ yāvat | kiṃbhūto dṛḍhāśayaḥ | ḍṛḍho 'vicala āśayo 'bhiprāyo yasyāsau dṛḍhāśaya iti || anetaitad uktaṃ bhavati | tryadhvavartibhis tathāgatair yā bhāṣitā sā nāmasaṃgītiḥ | ato 'sya dharmaparyāyasyākāśatulyatāṃ saṃdarśayati | tathā coktaṃ |

utpādād vā tathāgatānām anutpādād vā tathāgatānāṃ sthitaivaiṣā dharmāṇāṃ dharmateti pradarśitaṃ bhavatīti || 

yathā bhavāmy ahaṃ ityādi | he nātha yathā sarvasaṃbuddhaguhyadhṛg bhavāmy ahaṃ tathā prakāśayatv iti pūrveṇa saṃbandhaḥ | dhṛg ity ayaṃ śuddhapāṭhaḥ || 

---
> prakāśayiṣye sattvānāṃ yathāśayaviśeṣataḥ |
> aśeṣakleśanāśāya aśeṣājñānahānaya iti || 15 ||

yathāvat tāṃ aham adhigamya sarvasattvānāṃ yathāśayaviśeṣāt prakāśayiṣye || kimartham ity āha | tatra aśeṣakleśā iti kleśopakleśā gṛhyante teṣāṃ nāśāya | aśeṣājñānahānaya iti aśeṣeṣu padārtheṣv ajñānaṃ aśeṣājñānam aśeṣājñānahānis tadarthaṃ prakāśayiṣye ||

---
> evam adhyeṣya guhyendro vajrapānis tathāgatam |
> kṛtāñjalipuṭo bhūtvā prahvakāyasthito 'grataḥ || 16 ||

evam ityādi | evam anena prakāreṇa bhagavān guhyendro vajrapāṇis tathāgatam adhyeṣya | tatra guhyā yakṣā aḍakavatīnivāsinas teṣām indro rājā | ata eva guhyendra ity ucyate || kṛtāñjalipuṭo bhūtvā prahvakāyaḥ praṇatakāyo 'grataḥ sthita iti || saṃskārapūrvikā prārthanā adhyeṣaṇā | saṃskāro 'tra praṇāmādi ||

---
> atha śākyamunir bhagavān saṃbuddho dvipadottamaḥ |
> nirṇamayyāyatāṃ sphītāṃ svajihvāṃ svamukhāc chubhām || 17 ||

adhyeṣaṇānantaraṃ prativacanam āha | atha śākyamunir ityādi | śākyakulānāṃ muniḥ kāyavākcittamaunayogān muniḥ | bhagavān saṃbuddha iti gatārthaḥ | dvipadottama iti dvipadā devamanuṣyāḥ | teṣām uttamaḥ śreṣṭha ity arthaḥ | svajihvāṃ nirṇamayyopasaṃhṛtya svamukhād iti svamukha āyatām iti dīrghāṃ sphītām iti bahalatarāṃ śubhām iti dakṣiṇāvartaśaṅkhanibhāṃ | sarvadharmālayāṃ ca ||

---
> smitaṃ saṃdarśya lokānām apāyatrayaśodhanam |
> trailokyābhāsakaraṇaṃ caturmārāriśāsanam || 18 ||

kiṃ kṛtvā | smitam ityādi | lokānāṃ sattvānām apāyatrayaśodhanaṃ narakatiryakpretasaṃśodhanaṃ smitaṃ darśayitvā vajrapāṇiṃ pratyabhāṣateti saṃbandhaḥ || tathāgatānāṃ dharmadeśanāyās triliṅgāni | tad yathā | smitaṃ vyavalokitaṃ raśmisaṃcodanaṃ ca | kvacid ekaṃ kvacid dve kvacit trīṇi vā yugapad bhavanti | tad yathā śrīmāyājālatantre dvayaṃ paṭhyate | smitaṃ vyavalokitaṃ ca | kvacit trīṇi yathā pañcaviṃśatisāhasryāṃ prajñāpāramitāyāṃ maitreyavyavalokanaṃ smitaṃ mukhena raśmispharaṇaṃ ceti | kvacid ekaṃ yathātraiva nāmasaṃgītau smitaṃ saṃdarśya lokānām iti || tac ca smitaṃ caturvidhaṃ | aṅgapratyaṅgaspharaṇena romakūpaspharaṇena prakṛtiprabhāvispharaṇena jihvendriyaraśmispharaṇena ca | tad atra jihvāprātihāryaṃ | deśanāyāḥ pūrvaliṅgaṃ || trailokyābhāsakaraṇam ityādinā darśayati bhūr bhuvaḥ svar iti trayāṇāṃ lokānām ābhāsakaraṇaṃ prakāśanakaraṇaṃ smitaṃ darśayitvā vajrapāṇiṃ pratyabhāṣateti saṃbandhaḥ || punar api kiṃviśiṣṭaṃ smitam ity āha caturmārāriśāsanam iti | catvāro mārāḥ skandhakleśamṛtyudevaputrāḥ | ta evārayas teṣāṃ śāsanam anuśāsanaṃ nigrahaḥ ||

---
> trilokam āpūrayantyā brāhmyā madhurayā girā |
> pratyabhāṣata guhyendraṃ vajrapāṇiṃ mahābalam || 19 ||

smitaṃ saṃdarśyeti trilokam āpūrayantyā vajrapāṇiṃ girā vācā pratyabhāṣata | kiṃbhūtayā | madhurayā | mādhuryaṃ śrutisukhatvāt brāhmyeti brahmasvaropetatvāt | brahmasvara iti brahmaśabdo mahato mahāguṇasyādhivacanaṃ yathoktaṃ |

	brāhmaṃ puṇyaṃ prasūyate 'nekasāhasraparṣadi ||

iti || sāhasraśabdena trisāhasramahāsāhasro lokadhātur avagantavyaḥ | anekasāhasramayyāṃ parṣadīty arthaḥ || yathā coktaṃ |

	lokadhātuṃ trisāhasramahāsāhasraṃ śabdena spharatīti |
	yathābhyantarāḥ śṛṇvanti tathā bāhyā api ||

iti | tatrābhyāntarā ye 'smiṃs trisāhasramahāsāhasre sthitāḥ | bāhyā iti ye lokadhātvantaritāḥ | tena mahattvād brahma | tasya svaro brahmasvaraḥ ||

atha vā brahmā bhagavān śākyamuniḥ | tasya brahmaṇa iyaṃ brāhmī vāk | tayā brāhmyā ekayaiva girā trilokam āpūrayantyā vyāpnuvantyā vajrapāṇiṃ pratyabhāṣata | tathā coktaṃ |

	ekāpi vāṇi bhavasūdanasya nānābhidhānaiḥ pratideśabhinnaiḥ |
	yathā tathā sarvajanaprabodhahetur bhavaty askhalitā vibhaktā ||

iti ||

---
> sādhu vajradhara śrīmān sādhu te vajrapāṇaye |
> yat tvaṃ jagaddhitārthāya mahākaruṇayānvitaḥ || 20 || 

sādhu vajradharetyādi | te tava vajrapāṇeḥ sādhu | śrīmān he vajradhara yat yasmāt tvaṃ mañjuśrījñānakāyasya saṃbandhinī yā nāmasaṃgītis tāṃ mattaḥ śrotuṃ samudyatas tat tasmāt he guhyakādhipa te tava sādhu deśayāmīti saṃbandhaḥ || kimarthaṃ tvayāhaṃ pṛṣṭaḥ | jagaddhitārthāyeti | jagadanugrahāya mahākaruṇayānvitaḥ san ||

---
> mahārthāṃ nāmasaṃgītiṃ pavitrām aghanāśanīm |
> mañjuśrijñānakāyasya mattaḥ śrotuṃ samudyataḥ || 21 ||

kiṃviśiṣṭāṃ nāmasaṃgītiṃ śrotum udyata iti | pavitrām iti māñgalyāṃ | aghanāśanīm iti pāpanāśanīṃ ||

---
> tat sādhu deśayāmy eṣa ahaṃ te guhyakādhipa | 
> śṛṇu tvam ekāgramanās tat sādhu bhagavann iti || 22 ||

śṛṇu tvam ekāgramanā iti | anenaitad uktaṃ bhavati | mādhomukhacchidrāśucighaṭavat kiṃ tarhi sādhu śṛṇu || bhagavataivam ukte sati vajradharaḥ prāha bhagavan śākyamune evam astv iti | yathoktenaiva krameṇāhaṃ śṛṇuyām iti ||

---
> atha śākyamunir bhagavān sakalaṃ mantrakulaṃ mahat |
> mantravidyādharakulaṃ vyavalokya kulatrayaṃ || 23 ||

idānīṃ prativacanāntaraṃ ṣaṭkulāvalokanam adhikṛtyāha | atha śākyamunir bhagavānityādi | tatra sakalaṃ mantrakulaṃ mahad iti grahaṇakavākyam etat sāmānyenopāttaṃ | tad vyavalokya girāṃ pater mañjuśrījñānasattvasya saṃbandhinī yānutpādadharmiṇī gāthā tām imāṃ bhāṣate smeti | vakṣyamāṇakriyāpadena saha saṃbandhaḥ ||

mantravidyādharakulam iti | vidyāṃ dhārayatīti vidyādharaḥ | mantrātmakaś cāsau vidyādharaś ca mantravidyādharaḥ | na dhāraṇyātmakaḥ | tasya kulaṃ mantravidyādharakulaṃ karmakulam ity arthaḥ || kulatrayam iti kāyavākcittasvabhāvatvād vairocanakulaṃ ||

---
> lokalokottarakulaṃ lokālokakulaṃ mahat |
> mahāmudrākulaṃ cāgryaṃ mahoṣṇīṣakulaṃ mahat || 24 ||

lokalokottarakulam iti | lokṛ darśane | lokyata iti lokaḥ | tasya kulaṃ lokalokottarakulaṃ padmakulam ity arthaḥ ||

lokālokakulaṃ mahad iti | lokānām āloko lokālokaḥ | akṣobhyaḥ | ādarśajñānātmakatvāt | tasya kulaṃ lokālokakulaṃ mahad vajrakulam evāgryaṃ vairocanādīnāṃ bodhicittasvabhāvatvāt | tasya kulaṃ mahāmudrākulam ity arthaḥ || mahoṣṇīṣakulaṃ mahad iti | sarvatathāgatānāṃ traidhātukadharmarājyābhiṣekapradānān mahoṣṇīṣatvam | tasya kulaṃ mahoṣṇīṣakulaṃ mahad ratnakulam ity arthaḥ ||

āryanāmasaṃgītiṭīkāyāṃ nāmamantrārthāvalokinyāṃ ṣaṭkulāvalokanādhikāras tṛtīyaḥ || gāthe dve ||

---
> imāṃ ṣaṇmantrarājānasaṃyuktām advayodayām |
> anutpādadharmiṇīṃ gāthāṃ bhāṣate sma girāṃ pateḥ || 25 ||

imāṃ dvādaśatathāgatabhūmyupalakṣitāṃ gāthāṃ girāṃ pater bhāṣate smeti saṃbandhaḥ || kiṃbhūtāṃ ṣaṇmantrarājānasaṃyuktām iti vakṣyamāṇaṣaṇmantropetām || kimātmikām advayodayām iti | dvayaṃ grāhyaṃ grāhakaṃ ca | tan na vidyate yasya tad advayaṃ | udety asmād ity udayaḥ | advayasyodayo 'dvayodayaḥ | sa vidyate yasyā gāthāyāṃ sādvayodayā tāṃ bhāṣate sma || punar api kiṃviśiṣṭām | anutpādadharmiṇīṃ iti dharmadhātusvabhāvāṃ śūnyatāsvabhāvām ity arthaḥ ||

---
> a ā i ī u ū e ai o au aṃ aḥ sthito hṛdi |
> jñānamūrtir ahaṃ buddho buddhānāṃ tryadhvavartinām || 26 ||

śrīvajramaṇḍālaṃkāratantre dvādaśatathāgatabhūmayaḥ paṭhyante ||

	samantaprabhā mahābhūmiḥ sūryamaṇḍalavac ca sā |
	amṛtaprabhā dvitīyā tu candravat suprabhāsvarā ||
	gaganaprabhā tṛtīyā tu gaganabhūmipratiṣṭhitā |
	vajraprabhā tu yā bhūmiś caturthī sā manoramā ||
	dṛḍhādhyāśayayogena vajreti parikalpyate |
	pañcamī ratnaprabhā nāma abhiṣeke pratiṣṭhitā ||
	ṣaṣṭhī padmaprabhā nāma padmavat suvirājate |
	svabhāvaśuddhadharmatvāt nirmalā niṣparigrahā ||
	saptamī karmaprabhā nāma buddhakarmakarī smṛtā |
	aṣṭamy anupamā nāma upamā tatra na vidyate ||
	navamī nirupamā nāma sarvopamāprativedhataḥ |
	daśamī prajñāprabhā nāma buddhabhūmīr anuttarā ||
	ekādaśī sarvajñatā mahābhūmiḥ prabhāsvarā |
	dvādaśī pratyātmavedyā tu yogijñānaprapūrikā || iti ||

etā dvādaśatathāgatbhūmayo 'kārādidvādaśasvaraiḥ pariniṣpannā veditavyāḥ ||

buddhānāṃ tryadhvavartinām ity atītānāgatapratyutpannānāṃ buddhānām | hṛdi sthito 'ham iti sarvatathāgatahṛdayavihāritvāt | jñānamūrtir iti jñānakāyasvabhāvatvāt | buddha iti yathāvasthitapadārthāvabodhāt ||

---
> oṃ vajratīkṣṇa duḥkhaccheda prajñājñānamūrtaye |
> jñānakāya vāgīśvara arapacanāya te namaḥ || 27 ||

idānīṃ tasyādibuddhasya hṛdaye prajñācakraṃ vicintayet || kiṃviśiṣṭam ity āha pratītyasamutpādārthasūcakaṃ | tathā cāha |

	āraiḥ saṃdhāryate nābhir nābhau cārāḥ pratiṣṭhitāḥ |
	pratītyotpādayogāc ca cakram etat pravartate || iti ||

akāreṇa pariniṣpannaṃ ṣaḍvarṇopetaṃ sāraṣaṭkaṃ caturmekhalāsaṃ yuktaṃ suvibhaktanābhi || tasya nābhimadhye akāraṃ vicintya | bhagavato jñānasattvasya mūlamantrādayo mantrāś catasṛṣu mekhalāsu sitavarṇā eva bhāvanīyās || tatra prathamamekhalāyām oṃ sarvadharmābhāvasvabhāvaviśuddhavajra a ā aṃ aḥ || tasyaiva dvitīyamekhalāyāṃ dvādaśatathāgatabhūmyabhidhāyakān dvādaśasvarān cintayet || tataḥ prathamāram ārabhya yathāvat mantraṣaṭkavinyāsaṃ kulavarṇakrameṇa kuryāt || tad yathā | prathame | oṃ vajratīkṣṇāya namaḥ | dvitīye | oṃ duḥkhacchedāya namaḥ | tṛtīye | oṃ prajñājñānamūrtaye namaḥ | caturthe | oṃ jñānakāyāya namaḥ | pañcame oṃ vāgīśvarāya namaḥ | ṣaṭhe | oṃ arapacanāya namaḥ | cakrasya bahirnemyām bhagavataḥ sarvatathāgatajñānakāyasya mālāmantraṃ nyaset | aḥ āḥ sarvatathāgatahṛdaya hara hara oṃ hūṃ hṛīḥ bhagavan jñānamūrte vāgīśvara mahāvāca sarvadharmagaganāmalasupariśuddhadharmadhātujñānagarbha āḥ || bahir dvitīyāyāṃ mekhalāyāṃ kakārādihakāraparyantān niveśayet || ity ayaṃ cakrasya mantravinyāsaḥ ||

---
> tad yathā bhagavān buddhaḥ saṃbuddho 'kārasaṃbhavaḥ |
> akāraḥ sarvavarṇāgryo mahārthaḥ paramākṣaraḥ || 28 ||

athedānīṃ vajradhātumahāmaṇḍaladvāreṇa bodhicittavajrasya spharaṇādikam ity āha | tad yathā bhagavān ity ādi | bhagavān buddhaḥ saṃbuddha iti gatārthaḥ | akārasaṃbhava iti akārajanitaḥ | bhagavato jñānasattvasya pariśuddhatathāgatajñānakāyasvabhāvatvāt | tasya hṛccandramaṇḍalopari yo 'sāv akāras tasyedānīṃ viśeṣaṇam āha | sarvavarṇāgrya iti | agrebhavo 'gryaḥ sarvavarṇānāṃ sarvākṣarāṇām | agryaḥ śreṣṭhas tanmukhatvāt || mahārtha iti mahāṃś cāsāv arthaś ca mahārthaḥ | mahārthatvaṃ sakalajagaddhitādhānahetutvāt || paramākṣara ity aparaparyāyeṇa na kṣaratīty akṣaraḥ | bhūtakoṭirūpeṇāvicalitatvāt | paramaś cāsāv akṣaraś ceti paramākṣara iti | anena krameṇa jñānasattvādyakṣarayoḥ svarūpābhidhānam uktaṃ ||

---
> mahāprāṇo hy anutpādo vāgudāhāravarjitaḥ |
> sarvābhilāpahetvagryaḥ sarvavāksuprabhāsvaraḥ || 29 ||

tad evaikaikaṃ ca yogināṃ svacittodayasakalamāṇḍaleyadevatāsvabhāvaḥ samastavipakṣavyāvṛttarūpatayā pratyavekṣaṇīyaḥ | yathā svasamādhīnāṃ tadviparyāsānupalambhasūcakatvād upalambhapratipakṣatayā ca śūnyatāvimokṣamukhalakṣaṇaṃ | evaṃ nimittamithyāpraṇidhiviparyāsābhisaṃskārapratipakṣabhāvena kramād animittāpraṇihitānabhisaṃskāravimokṣamukhātmakaṃ || tataś cānukrameṇa sattvavajryādikulamātṛsvabhāvam adhikṛtyāha mahāprāṇa ityādi |

mahāprāṇo hy anutpāda iti sattvavajrīsvabhāvena | tatra mahāprāṇo hy akāraḥ sa cānutpādasvabhāvas tasya dharmadhātusvabhāvatvād ādarśajñānahetutvāc ca || vāgudāhāravarjita iti ratnavajrīmukhena | vācām udāhāro vāgudāhāraḥ | tena varjito rahitaḥ samatājñānena vāgvyāpārābhāvaṭ || sarvābhilāpahetvagrya iti dharmavajrīdvāreṇa | abhilapanam abhilāpaḥ | sarveṣāṃ dharmāṇāṃ skandhādinām abhilāpaḥ sarvābhilāpaḥ | tasya hetuḥ kāraṇaṃ pratyavekṣaṇājñānaṃ | ata evāgryaḥ pradhānam ityarthaḥ || sarvavāksuprabhāsvara iti karmavajrīsvarūpeṇa | sarvā cāsau vāk ca sarvavāk | yathā devarutebhir nāgarutebhir ityādi | ata eva suprabhāsvara iti yathābhavyatayā sarvasattvasaṃtāneṣu pratibhāsodayād anekamukhadharmadeśanāyāś ca kṛtyānuṣṭhānajñānasvabhāvatvāt ||


---
> mahāmahamahārāgaḥ sarvasattvaratiṃkaraḥ | 
> mahāmahamahādveṣaḥ sarvakleśamahāripuḥ || 30 ||

ata evaitāś catasraḥ sattvavajryādipāramitā a ā aṃ aḥ iti caturbhir akṣaraiḥ pariniṣpannā iti || tataś ca yad eva cittaṃ dharmadhātusvabhāvaṃ prakṛtyā grāhyagrāhakādyākāravirahāt tad evāgantukamalābhāvaprabhāsvaratvāj jñānāntarodayanimittatvāc cādarśajñānātmakam || dharmālambanakṛpādyātmakatayā saṃtānāntarabhedāparāmarṣāc ca samatājñānam || sarvajñeyāviparyāsāt pratyavekṣaṇājñānam || samastalokahitahetutayā kṛtyānuṣṭhānjñānātmakam || ataś ca yathākramaṃ śāśvatādyadhipatisvabhāvam || ata evāha mahāmahamahārāga ityādi ||

atra cādāv amitābhasyopādānaṃ rāgasya prādhānyakhyāpanārthaṃ | ata evāha rāgo dveṣaś ca mohaś ceti | sarvatathāgatasarvākāśavyāpipūjāsaṃdarśanakāle mahāmaha ity ucyate | mahaśabdena pūjābhidhīyate | mahaṇ maho mahāmahaḥ | mahātmako rāgaś ca mahārāgaḥ | mahāmahaś cāsau mahārāgaś ca mahāmahamahārāgaḥ | tatra mahārāga iti sattvapācanamocanalokṣaṇaḥ sa ca bhagavān śrīvajrasattvaḥ | mahārāgo hi bhagavān vajrasattvas tathāgata iti vacanāt || sarvasattvaratiṃkara iti rāgacaritānāṃ sarvasattvānāṃ ratiṃ prītiṃ mahāsukhātmikāṃ karotīti sarvasattvaratiṃkaraḥ | ayam amitābhasvabhāvaḥ ||

dveṣacaritān adhikṛtyāha | mahāmahamahādveṣa iti | mahāmaheti gatārthaḥ | mahādveṣo 'kṣobhyaḥ sa ca sarvakleSamahāripuḥ | kleśopakleśādīnāṃ mahāripur ity arthaḥ ||

---
> mahāmahamahāmoho mūḍhadhīmohasūdanaḥ |
> mahāmahamahākrodho mahākrodharipur mahān || 31 ||

mohacaritān adhikṛtyāha | mahāmahamahāmoha iti || mahāmaheti pūrvavat | mahāmoho vairocanaḥ | dhiyāṃ moho dhīmohaḥ | mūḍhaś cāsau dhī mohaś ca mūḍhadhīmohaḥ | tasya sūdano vināśakaḥ || krodhacaritān adhikṛtyāha | mahāmahamahākrodha iti | tathaiva mahāmaheti | mahākrodha ity amoghasiddhiḥ | mahākrodharipur mahān iti | sattvāsattvaviṣayatvād mahākrodhaḥ | tasya sa eva mahāripur iti ||

---
> mahāmahamahālobhaḥ sarvalobhanisūdanaḥ |
> mahākāmo mahāsaukhyo mahāmodo mahāratiḥ || 32 ||

lobhacaritān adhikṛtyāha | mahāmahamahālobha iti || mahāmaheti pūrvavat | mahālobho ratnasaṃbhavaḥ || sarvalobhanisūdana iti | sarvalaukikalokottarasaṃpattipariśodhanārthatvāt || śūnyatādicaturvimokṣamukhānāṃ dharmadhātvāyatanamukhena sarvasamādhihetutvāt | tad eva cādhyātmaviparyāsapratikūlatayādhyātmaśūnyatākāraṃ | bāhyopalambhāpagamād bahirdhāśūnyatāsvabhāvaṃ | tadāśrayaśarīrānupalambhasvabhāvatayādhyātmabahirdhāśūnyatātmakaṃ | bhājanalokādhyavasāyarahitatvena mahāśūnyatālakṣaṇaṃ || tata evādarśajñānāśrayavajrasattvādisamādhicatuṣṭayātmakam iti |

ata āha mahākāmo ityādi | tatra mahākāma iti vajrasattvaḥ | kāmyata iti kāmaḥ | abhilaṣaṇīya ity arthaḥ | mahāsaukhya iti vajrarājaḥ | mahāmoda iti vajrarāgaḥ | mahāratir iti vajrasādhuḥ || 

ata eva cakṣūrūpādivāsanāparāvṛttisvabhāvādarśajñānaniṣpatter adhyātmānupalambhādyadhiṣṭhānatvāt | yathāsvaṃ viparyāsavipakṣatayā bodhicittodayākarṣānurāgaṇasādhubhāvahetutvāc caiṣāṃ yathākramam ||


---
> mahārūpo mahākāyo mahāvarṇo mahāvapuḥ |
> mahānāmā mahodāro mahāvipulamaṇḍalaḥ || 33 ||

evaṃ tad eva śūnyatājñāne 'py animittatvāt śūnyatāśūnyatā | paramārthanimittāparāmarśāt paramārthaśūnyatā | saṃskṛtapuṇyasaṃbhāranimittāparigrahāt saṃskṛtaśūnyatā | asaṃskṛte 'pi bodhisaṃbhāranimittāgrahād asaṃskṛtaśūnyatā | ata evāha mahārūpa ityādi |

tatra mahārūpo mahākāya iti vajraratnaḥ | rūpyata iti rūpaṃ vilokyata ity arthaḥ | mahad rūpaṃ yasyāsau mahārūpaḥ | mahattvaṃ cintāmaṇirūpatayā sarvatathāgatānām traidhātukadharmarājyābhiṣekātmakatvāt | ata eva mahākāyo 'meyabuddhakṣetrāvabhāsanatvāt || mahāvarṇo mahāvapur iti vajrasūryaḥ | mahāṃś cāsau varṇaś ca mahāvarṇaḥ ṣaḍvarṇopetatvāt| mahad vapur yasya sa mahāvapuḥ suviśuddhadharmaśrutacintābhavanāmayajñānaprabhāmaṇḍalatvāt || mahānāmā mahodāra iti vajraketuḥ | mahan nāma yasyāsau mahānāmā mahākīrtir ity arthaḥ | kuto dānapāramitāyāḥ prakarṣagamanāt | tataś ca mahodāra iti mahāṃś cāsāv udāraś ca mahodāraḥ sattvaṃdadatvāt | mahāvipulamaṇḍala iti vajrahāsaḥ | maḍi bhūṣāyāṃ maṇḍayatīti maṇḍaḥ | maṇḍaṃ lāti gṛhṇātīti maṇḍalam | vipulaṃ vistīrṇaṃ sakalalokadhātuvyāpakatvāt | mahad vipulaṃ maṇḍalaṃ sāraṃ yasya sa mahāvipulamaṇḍalaḥ | trailokyābhāsakaratvāt || 

tataś ca samatājñānaparikaravajraratnādicatuṣṭayātmakaṃ kliṣṭamanaḥparāvṛttyātmani samatājñāne grāhakādimukhena yathoktanimittābhāvāt | yathāsvaṃ vipakṣaprahāṇadvāreṇa ca | abhiṣekatejo 'bhivṛddhidānapāramitāniyojanaprāmodyaniṣpattikāraṇatvāc ca teṣāṃ vajraratnādīnāṃ kramaḥ || 


---
> mahāprajñāyudhadharo mahākleśāṅkuśo 'graṇīḥ | 
> mahāyaśā mahākīrtir mahājyotir mahādyutiḥ || 34 ||

tad evātyantikasattvārthapraṇidhānānabhiniveśād atyantaśūnyatā || anavarāgro mayā saṃsāro na pratiyaktavya iti praṇiḍhānānavagrahād anuvarāgraśūnyatā || anupadhiśeṣe nirvāṇadhātau mayā kuśalaṃ nāvakaraṇīyam ity anabhiniveśād anavakāraśūnyatā || prakṛtilakṣaṇaṃ gotraṃ mayā śodhanīyam iti prārthanāvirahāt prakṛtiśūnyatā || ata evāha—mahāprajñetyādi |

tatra mahāprajñāyudhadhara iti vajradharmaḥ | tatra prajñā pratyavekṣaṇājñānaṃ | tad evāyudhaṃ śastraṃ tad dhārayatīti prajñāyuddhadharaḥ | tajjñānasvabhāvatvāt | mahāṃś cāsau prajñāyudhadharaś ca mahāprajñāyudhadharaḥ || mahākleśāṇkuśo 'graṇīr iti vajratīkṣaṇaḥ | kleśā rāgādayaḥ | teṣām aṅkuśabhūtatvāt kleśāṅkuśaḥ | aṅkuśa ivāṅkuśaḥ kleśavaśitāprāptatvāt | tataś ca mahāṃś cāsau kleśāṅkuśaś ca mahākleśāṅkuśaḥ | ata evāgraṇīḥ śreṣṭha ity arthaḥ || mahāyaśā mahākīrtir iti vajrahetuḥ | sattvaparipākopāyabhūtānāṃ sarvamāṇḍaleyānāṃ tantranirdiṣṭānāṃ cakravartisvabhāvatvāt | mahad yaśo yasya sa mahāyaśāḥ | ata evāśeṣānavaśeṣalokadhātuvyāpinī kīrtir yasya sa mahākīrtir iti || mahājyotir mahādyutir iti vajrabhāṣaḥ | mahatī traidhātukaprasarpiṇī jyotir dīptir yasyāsau mahājyotiḥ | tataś ca vāgdoṣāṇāṃ drutamdhyavilambitānāṃ parihāreṇa tūṣṇīṃbhāvasvabhāvena japakāle sarvasattvasaṃtāneṣv avabhāsakatvān mahādyutir iti ||

tataś ca vikalpamanaḥparāvṛttilakṣaṇapratyavekṣaṇājñānāśritavajradharmādisvabhāvaṃ pratyavekṣaṇājñāne yathoktaviparyāsavivekena samastadharmatattvapratyavekṣaṇāt | tanmukhena ca svabhāvaśuddhadharmatāprajñājñānāvaivartikasamastābhisandhyarthaparijñānahetutvāc ca | ata evaiṣāṃ vajradharmādīnām ayaṃ kramaḥ ||


---
> mahāmāyādharo vidvān mahāmāyārthasādhakaḥ |
> mahāmāyāratirato mahāmāyendrajālikaḥ || 35 ||

tad eva lakṣaṇavyañjanātmani rūpakāye 'nabhisaṃskārāl lakṣaṇaśūnyatā || balavaiśāradyādisvabhāvadharmakāyānabhisaṃskārāt sarvadharmaśūnyatā || pudgaladharmāsamāropaṇād abhāvaśūnyatā || yathoktaśūnyatālakṣaṇāpavādānabhisaṃskaraṇāc ca abhāvasvabhāvaśūnyatā | ataś cāha mahāmāyetyādi |

tatra mahāmāyādharo vidvān iti vajraviśvaḥ | māyeti sarvatathāgatavicitravipulodārapūjānirmāṇaṃ tad dhārayatīti māyādharaḥ | mahāṃś cāsau māyādharaś ceti mahāmāyādharaḥ | ata eva vidvān paṇḍitas tena pūjākarmaṇā puṇyasaṃbhāropārjanāt || mahāmāyārthasādhaka iti vajrarakṣaḥ | māyārtheti nirmāṇārthaḥ | tena kusīdasattvāni sādhayati protsāhayatīti māyārthasādhakaḥ | mahāṃś cāsau mayārthasādhakaś ceti mahāmāyārthasādhakaḥ | mahāmāyāratirata iti vajrayakṣaḥ | māyāyāṃ ratir māyāratiḥ | tathāgatapūjānirmāṇaratir ity arthaḥ | māyāratau rataḥ sakto māyāratirataḥ | mahāṃś cāsau māyāratirataś ca mahāmāyāratirataḥ || mahāmāyendrajālika iti vajramuṣṭiḥ | māyendrajālaṃ nirmāṇasamūhaṃ kāyavākcittavajrāṇām ekībhāvaḥ | tad vettīti māyendrajālikaḥ | mahāṃś cāsau māyendrajālikaś ca mahāmāyendrajālikaḥ || vṛddhyabhāvo 'tra draṣṭavyaḥ saddharmapāṭhāt || 

tataś ca kṛtyānuṣṭhānajñānāśrayavajrakarmādicatuṣṭayātmakaṃ cakṣurādivijñānaparāvṛttyātmani kṛtyānuṣṭhānajñāne sati | uktaviparyāsāpahrāsamukhena samastasugatapūjābhisaṃrakṣaṇavighnopaśamakāyādiśūnyatājñānakāraṇatvāt | ata eva caiṣāṃ vajraviśvādīnāṃ krama iti || 

---
> mahādānapatiḥ śreṣṭho mahāśīladharo 'graṇīḥ |
> mahākṣāntidharo dhīro mahāvīryaparākramaḥ || 36 ||

evaṃ mātsaryadauḥśīlyākṣāntikausīdyapratipakṣatayā tad eva dānaśīlakṣāntivīryapāramitātmakam iti | ata āha mahādānetyādi ||

tatra mahādānapatiḥ śreṣṭha iti vajralāsyā | pūjānugrahakāmyayā dīyata iti dānaṃ | tasya dānasya patir dānapatiḥ | mahāṃś cāsau dānapatiś ca mahādānapatiḥ | āmiṣābhayadharmābhiṣekātmakacaturdānotsṛjanatayā śreṣṭhaḥ sarvalokotkṛṣṭatvāt || mahāśīladharo 'graṇīr iti vajramālā | kāyavākcittānāṃ samādhānāc chīlaṃ | śīla samādhāv iti dhātvarthatvāt | daśākuśalaviratilakṣaṇaṃ prātimokṣasvabhāvaṃ ca | tad dhārayatīti śīladharaḥ | mahāṃś cāsau śīladharaś ca mahāśīladharaḥ | ata evāgraṇīḥ purahsara ity arthah || mahākṣāntidharo dhīra iti vajragītā | kṣamaṇaṃ kṣāntis titikṣā tāṃ dhārayatīti kṣāntidharaḥ | mahaṃś cāsau kṣāntidharaś ca mahākṣāntidharaḥ | tataś ca dhīraḥ | mahatsv api duḥkheṣu dhairyāvalambanatvāt || mahāvīryaparākrama iti vajranṛtyā | vīryaṃ kuśala utsāhaḥ | pāpādau tūtsāhaḥ kusīdatvāt kausīdyam eva na vīryaṃ | tasya parākramaḥ sarvalaukikalokottarakuśalamūlaparipūraṇāt | 

ataś ca guhyapūjācatuṣṭayātmakaṃ yathākramam ādarśādijñānaniṣpattau svavimokṣamukhaviśuddhibalenānābhogābhirativiśeṣotpādakatvāt ||

---
> mahādhyānasamādhistho mahāprajñāśarīradhṛk |
> mahābalo mahopāyaḥ praṇidhir jñānasāgaraḥ || iti || [37]

tad eva dauṣprajñavikṣepāsamyakpraṇidhivipakṣābhibhūtirahitatvenāha mahādhyānetyādi |

tatrāsyāṃ gāthāyāṃ dhyānaprajñayor vyatyayo draṣṭavyaḥ | tataś cāyam arthaḥ | mahāprajñāśarīradhṛg iti vajradhūpā | mahati prajñā mahāprajñā saiva śarīraṃ tad dhārayatīti mahāprajñāśarīradhṛk || mahādhyānasamādhistha iti vajrapuṣpā | samādhiś cittasyaikāgratālakṣaṇas tasmiṃs tiṣṭhatīti samādhisthaḥ | mahac ca tad dhyānaṃ ca mahādhyānaṃ mahattvaṃ caturdhyānātmakatvāt | teṣu caturṣu dhyāneṣu samādhisthaḥ || praṇidhir iti vajradīpā | praṇidhīyata iti praṇidhiḥ | bodhisattvānāṃ praṇidhānavaśād utpatteḥ || mahopāya iti vajragandhā | mahāṃś cāsāv upāyaś ca mahopāyaḥ | tata evopāyabalenāśeṣānavaśeṣasya sattvadhātor yathāśayābhiprāyaparipūraṇāt || 

ata eva prajñādhyānapraṇidhyupāyapāramitālakṣaṇatayā bāhyapūjācatuṣṭayātmakam iti ||

sāmbhogikamārgaprītihetubhāvena balajñānayor dharmadhātvavatārasvabhāvatvāt tayor eva balajñānayoḥ pravibhāgaḥ | tatra balaṃ śraddhādipañca | jñānaṃ darśanamārge bhāvanāmārge ca | tatra darśanamārge bodhyaṅgeṣu | bhāvanāmārga āryāṣtāṅgeṣu || 

tataś ca śraddhāvīryasmṛtisamādhirūpatayā dvārapālacatuṣṭayātmakaṃ mahāyānābhisampratyayapravṛttitannairantaryasantuṣṭikāraṇatvāt ||

---
> mahāmaitrīmayo 'meyo mahākāruṇiko 'gradhīḥ |
> mahāprājño mahādhīmān mahopāyo mahākṛtī || 38 ||

tad eva prajñāpariśuddhimātrāpekṣayā yathoktaśūnyatāprabhedamukhena maitreyādiṣoḍaśasamādhyātmakam ity ata āha ||

tatra mahāmaitrīmayo 'meya iti maitreyaḥ | mitram asyāstīti maitraṃ | paścān ṅibantaṃ | tataḥ sarvasattveṣu maitrīmayo maitrīsvabhāvaḥ | mahāṃś cāsau maitrīmayaś ca mahāmaitrīmayaḥ | ata evāmeyaḥ sakalasattvadhātāv ekaputraprematvāt || mahākāruṇiko 'gradhīr iti mañjuśrīḥ | mahākaruṇā anālambanātmikā | sā yasyāsti sa mahākāruṇikaḥ | agradhīr iti suviśuddhadharmadhātujñānam | tataś caitad uktaṃ bhavati | audāryagāmbhīryātmako 'sau bhagavān iti || mahāprājño mahādhīmān iti gandhahastī | mahatī prajñā dharmapravicayalakṣaṇātmikā sā yasyāsti sa prājñaḥ | mahāṃś cāsau prājñaś ca mahāprājñaḥ | ata eva mahādhīmān || mahopāyo mahākṛtīti jñānaketuḥ | mahān upāyo yasyāsau mahopāyaḥ | tataś ca mahākṛtī mahāpaṇḍitaḥ sarvasattvāśayānuśayajñatayā saddharmaprakāśakatvāt ||

---
> mahāṛddhibalopeto mahāvego mahājavaḥ |
> maharddhiko maheśākhyo mahābalaparākramaḥ || 39 ||

mahāṛddhītyādi | tatra mahāṛddhibalopeta iti bhadrapālaḥ | ṛddher balaṃ ṛddhibalaṃ tenopeta ṛddhibalopetaḥ | mahāṃś cāsāv ṛddhibalopetaś ca mahāṛddhibalopetaḥ || mahāvego mahājava iti sāgaramatiḥ | mahān vego gatir yasyāsau mahāvegaḥ | sarvatathāgatapūjopasthānahetutayānekalokadhātusaṃkramaṇāt | ata eva mahājava ity ucyate || maharddhiko maheśākhya iti akṣayamatiḥ | laukikaśrāvakapratyekabuddhānāṃ puṇyajñānasaṃbhāropetatvān maharddhikaḥ | sarvatathāgatapuṇyajñānasaṃbhāraparipūraṇatayāto maheśākhya iti || mahābalaparākrama iti pratibhānakūṭaḥ | mahānti ca tāni balāni ceti daśa tathāgatabalāni sthānāsthānajñānādīni vakṣyamāṇāni teṣu parākramo vīryārambho yasya sa mahābalaparākramaḥ || 

---
> mahābhavādrisaṃbhettā mahāvajradharo ghanaḥ |
> mahākrūro mahāraudro mahābhayabhayaṃkaraḥ || 40 ||

mahābhavetyādi | tatra mahābhavādrisaṃbhetteti mahāsthāmaprāptaḥ | bhavaḥ paṇcopādānaskandhāḥ | ta evādrir ajñānaśailatvāt | tasya samyagaviparītajñānalābhād bhañjanaśīlaḥ saṃbhettā | mahāṃś cāsau bhavādrisaṃbhettā ca mahābhavādrisaṃbhettā || mahāvajradharo ghana iti sarvāpāyañjahaḥ | mahāvajraṃ samantabhadrajñānaṃ tad dhārayatīti mahāvajradharaḥ | nibiḍatvān mūrtimattvāc ca ghanaḥ || mahākrūro mahāraudra iti sarvaśokatamonirghātamatiḥ | mahāṃś cāsau krūraś ca mahākrūraḥ | durdāntānāṃ sattvānāṃ mahākrodharūpasaṃdarśanāt | mahāraudra iti | śānto 'py asau bhagavān mañjuśrīḥ sattvavinayavaśād raudratām api darśayatīti || mahābhayabhayaṃkara iti jālinīprabhaḥ | mahābhayo mahābhairavarūpadhārī śaṃkara iti | tasyāpi bhayaṃ karotīti mahābhayabhayaṃkaraḥ || 

---
> mahāvidyottamo nātho mahāmantrottamo guruḥ |
> mahāyānanayārūḍho mahāyānanayottamaḥ || 41 ||

mahāvidyetyādi | tatra mahāvidyottamo nātha iti candraprabhaḥ | mahatyaś ca tā vidyāś ca mahāvidyāś catasro dhāraṇyo granthārthamantramudrātmikāḥ | tāsām uttamaḥ | ata eva nāthaḥ sarvāpāyebhyaḥ sarvasattvānām aśeṣakāyavāṅmanaḥsamudācārasaṃśodhanāt || mahāmantrottamo gurur iti amitaprabhaḥ | mahāṃś cāsau mantraś ca mahāmantro mahāmudrātmakas tasyottamaḥ śreṣṭha ity arthaḥ | ata eva guruḥ sarvasattvānāṃ yathāśayānuśayajñatayābhisamayopadeśāt | mahāyānanayārūḍha iti gaganagañjaḥ | mahāyānaṃ vakṣyamāṇaṃ tasya nayo mārgas tasminn ārūḍhaḥ sthita ity arthaḥ ||

mahāyānanayottama iti sarvanivaraṇaviṣkambhī | saṃsāranirvāṇayor anabhilāpyadharmatādhigamān nirvikalpakaṃ jñānaṃ mahāyānam iti | atha vā trividhānuttaryeṇa saṃbhāropāyagocarādhārasvabhāvo mahāyānasya saṃgṛhīta iti | yady evaṃ katham asya mahattvam | sarvalokahitā buddhā bhagavantaḥ | tena te mahāntaḥ | teṣām idaṃ yānaṃ niṣpattaye niryāṇāya vā | tasmāt tatsahitānāṃ yānaṃ mahāyānam | mahatāṃ vā yānaṃ mahāyānam || atha vā saptavidhamahattvāt | ālambanapratipattijñānavīryopāyakauśalyasamudāgamakarmamahattvān mahāyānaṃ | mahac ca tad yānaṃ ceti mahāyānam | anyatra yāne tadabhāvād iti | tad etat saṃsārena trividhaṃ mahāyānam | hetugocarasvabhāvaparidīpanārthaṃ veditavyam iti ||

tad evam upāyamātrāpekṣitayā cāśeṣalaukikalokottarasamādhisvabhāvatvād bhagavato jñānasattvasya tathāgatajñānakāyasya ||


