--- 5.1

evam ātmabhāvādīnām utsargaṃ rakṣāṃ ca pratipādya punar vistareṇa rakṣāśodhanavardhanāni pratipādayitum upakramate. utpāditabodhicittena hi bodhisattvena utsṛṣṭasyāpi cātmabhāvasya rakṣāśodhanavardhanāni kāryāṇi. yasmāt-

	paribhogāya sattvānām ātmabhāvādi dīyate |
	arakṣite kuto bhogaḥ kiṃ dattaṃ yan na bhujyate ||

	tasmāt sattvopabhogārtham ātmabhāvādi pālayet |
	kalyāṇamitrānutsargāt sūtrāṇāṃ ca sadekṣaṇāt || (Sikṣāsamuccaya 5-6)

tac ca ātmabhāvādiparipālanādi śikṣārakṣaṇād eva syāt. anyathā narakādivinipātagamanāt tan na syāt. ata idam abhidhīyate.

śikṣyate upādīyate gṛhītasaṃvaraṇeneti vihiteṣu karaṇīyatā, pratiṣiddheṣv akaraṇaṃ śikṣā, tāṃ rakṣituṃ paripālayituṃ kāmena icchatā bodhisattvena ātmacittaṃ rakṣitavyaṃ prayatnata iti kathayiṣyamāṇāt. atha śikṣārakṣaṇādhikāre kim iti cittaṃ rakṣyata ity āha—na śikṣeti. anyathā śikṣaiva rakṣitumaśakyā calam anāyattaṃ cittam arakṣatā. cittasya calatāyāṃ śikṣāyāḥ sthairyāyogāt.

--- 5.2

ito 'pi cittam eva rakṣaṇīyam ity āha.

aparikarmitā mattavaravāraṇā na janayanti tāṃ pīḍām iha loke. paraloke avīcyādau yāṃ karoti svacchandatayāvasthitaṃ cittam eva mataṅgaja eva. tathāgatājñāṅkuśena kathaṃcid vaśīkriyamāṇatvāt.

--- 5.3

tasyāyattīkaraṇe guṇam āha.

yadi baddhaḥ kathaṃcid bhavet. smṛtir vakṣyamāṇalakṣaṇā. saiva rajjur bandhanopāyatvāt. samantataḥ sarvathā, asatpakṣe pracāranirodhāt. tadā bhayam astaṃgataṃ pratyastamitaṃ sarvam aśeṣam. sarvaṃ kalyāṇam abhyudayaniḥśreyasalakṣaṇam. āgataṃ saṃprāptam. devaś ced vṛṣṭo niṣpannāḥ śālaya iti yathā.

--- exclude
nanu bahavaśca mṛgavyālādayo 'pyupadravakāriṇaḥ santi, tebhyaḥ kathaṃ cittasya vaśīkaraṇād bhayaṃ na bhaviṣyatītyāha-

	vyāghrāḥ siṃhā gajā ṛkṣāḥ sarpāḥ sarve ca śatravaḥ |
	sarve narakapālāśca ḍākinyo rākṣasāstathā || Bca_5.4 ||

	sarve baddhā bhavantyete cittasyaikasya bandhanāt |
	cittasyaikasya damanāt sarve dāntā bhavanti ca || Bca_5.5 ||

subodham.

--- 5.6

kutaḥ punar evam ity āha.

sarve hy ete karmākṣepavaśād aniṣṭadāyakā bhavanti. karma ca cittam eva, cetanā karmeti vacanāt. vākkāyakarmaṇor api cittam eva samutthāpakam. tadantareṇa tayor anutpatteḥ, cetayitvā karmeti vacanāt. tasmāt sarvam iha karmanirmitam eva. tac ca cittān nānyat. tad āha-

	karmajaṃ lokavaicitryaṃ cetanā tatkṛtaṃ ca tat |
	cetanā mānasaṃ karma tajje vākkāyakarmaṇī || iti || (Abhidharmakośa 4.1)

na ca anapakāracittasya kecid apakāriṇo nāma. yasmāt-

	nivṛttapāpacittasya nāsti loke bhayaṃ dviṣaḥ |
	sukhahānir na tasyāsti yasya cittaṃ vaśe sthitam ||

ata idam uktam-

	cittasya damanaṃ sādhu cittaṃ dāntaṃ sukhāvaham | (Dhammapada 25)

iti. 

tattvavādī bhagavān, vastutattvakathanaśīlatvāt. tenedaṃ tattvaṃ kathitaṃ prakāśitam—sarvaṃ cittaprasūtam iti. ataḥ sarvatra cittam eva pradhānam.

--- 5.7

ittham evaitan nānyatheti prasādhayann āha.

narakapālānāṃ kuntāsimusalādīni, asipatravanasamudbhūtāni vā kena kṛtāni? na tatra kaścit kartāstīśvarādiḥ, tatkartṛtvasya anyatra niṣiddhatvāt, ihāpi niṣetsyamānatvāt. taptalohamayī ca bhūmiḥ kena ghaṭitā? tāś ca striyaḥ kutaḥ kāraṇasāmagrīto jātāḥ, yāḥ pāradārikaiḥ śālmalīvṛkṣasyādhastād upari ca dṛśyante? sa ca śālmalir vā? ato nānyat kāraṇam atra cittād upakalpanīyam. yad uktam—

	sattvalokam atha bhājanalokaṃ cittam eva racayaty aticitram |
	karmajaṃ hi jagaduktam aśeṣaṃ karma cittam avadhūya ca nāsti || (Madhyamakāvatāra 6.89)

iti.

--- 5.8

tasmāc cittam evātra kāraṇaṃ nānyad ity ata āha.

pāpakarmopaskṛtaṃ cittam eva, teṣāṃ kāraṇaṃ bhagavān kathitavān. nāparaṃ kiṃcit. yata evam, tasmān na trijagati pāpacittād aparaḥ kaścid bhayahetur asti. tasmāc cittam eva vaśīkartavyam | yad uktam āryaratnameghe—

	cittapūrvagamāḥ sarvadharmāḥ. citte parijñāte sarvadharmāḥ parijñātā bhavanti ||

api ca—

	cittena nīyate lokaś cittaṃ cittaṃ na paśyati |
	cittena cīyate karma śubhaṃ vā yadi vāśubham ||

	cittaṃ bhramate 'lātavat. cittaṃ vibhramate taraṅgavat. cittaṃ dahate davāgnivat. cittaṃ rohayate mahāmbuvat.

iti ca.

evaṃ vyupaparīkṣamāṇaś citte sūpasthitasmṛtir viharati, na ca cittasya vaśaṃ gacchati. api tu cittam evāsya vaśaṃ gacchati. cittenāsya vaśībhūtena sarve dharmā vaśībhavantīti.

--- 5.9

syād etat—dānapāramitādiṣu katham iva cittaṃ pradhānam? sā hi sarvasattvānāṃ dāridryāpanayanalakṣaṇety āha.

dāridryaṃ hi nāma sāsravasukhabhogabubhukṣayā cittakārpaṇyam upakaraṇavaikalyaṃ vā. tad apanīya jagato yadi dānapāramitāparipūrir bhavatīty ucyate, tadā sā katham? na kathaṃcid api pūrvatāyināṃ pūrvam abhisaṃbuddhānāṃ bhagavatāṃ yujyate. kutaḥ? jagaddaridram adyāpi, nādyāpi yāvaj jagaddāridyam upaśāmyati.

--- 5.10

yady evaṃ neṣyate, kathaṃ sā bhavatīty āha.

sarvasvaṃ bāhyādhyātmikaṃ sarvaṃ vastu dānaṃ dānaphalaṃ ca sarvasattvebhyaḥ parityajato 'bhyāsena prakarṣagamanād yadāpagatamātsaryamalaṃ nirāsaṅgatayā cittam utpadyate, tadā dānapāramitā niṣpannety ucyate. tasmāt sā cittam eva nānyā dānapāramitā.

--- 5.11

śīlapāramitā tu sutarāṃ cittam evety ata āha.

prāṇātipātādisarvāvadyaviraticittam eva hi śīlam, na punas tadāśrayabhūtabāhyaviṣayanivṛttisvabhāvam. yadi punar vadhādiviṣayavastvabhāvena tadvadhādyabhāvāc chīlaṃ syāt, tadā te matsyādayaḥ kva nīyantāṃ yatra teṣāṃ darśanaṃ na syāt? anyathā tadvadhādyupakrame śīlaṃ na syāt. na caivam. tasmāt teṣu vidyamāneṣv api labdhe viraticitte nivṛttimanasikāre śīlapāramitā matā saṃmatā tatsvabhāvavidām. tasmāt sā cittam eva.

--- 5.12

kṣāntipāram itāpi na cittād bhinnety āha.

parāpakārādisaṃbhave 'pi cittasyākopanatā kṣāntiḥ. anyathā yadi sarvaśatrūṇāṃ tadvinipātanena vairaniryātanaṃ kṛtavataḥ kenacid vairābhāvād upaśāntavairasya na kaścid apakārī syād iti marṣaṇaṃ kṣāntiḥ, tadā etad aśakyānuṣṭhānam. śatravo hi gaganasamatvād aparyantāḥ. teṣāṃ māraṇam aśakyam. tasmāt krodhādinivṛtticittam eva teṣām upāyena māraṇam iva, tatkṛtāpakārasyāgaṇanāt, janmāntaravairāsaṃbhavāc ca māritaprāyāste.

--- 5.13

atrāśakyatāyām apy upāyena pravṛttau dṛṣṭāntopadarśanena śakyatām āha.

kaṇṭakādyupaghātarakṣaṇārthaṃ pṛthvī chādayitum ucitā. na caitac chakyam, tāvataś carmaṇo 'bhāvāt, bhāve 'pi chādanasyāśakyatvāt. upāyena punaḥ śakyam. upānahaś carmaṇā kevalena sarvā bhūmiś chāditā bhavati.

--- 5.14

dṛṣṭāntoktam arthaṃ prakṛte yojayan nāha.

śatruprabhṛtayo bhāvā mayā vārayitum aśakyāḥ. tadvat medinīcarmacchādanavad apakārakriyāyāḥ. ataḥ svacittam eva śakyaṃ vārayiṣyāmi. anyavāraṇasyāpārthakatvāt, svacittavāraṇād eva tatsiddheḥ. tasmāt sā cittam eva.

--- 5.15

vīryapāramitā tu kuśalotsāhasvabhāvātivispaṣṭaṃ cittam evety āha.

vacanakāyasahitasyāpi cittasya kuśalapakṣe mandapracārasya na tādṛśaṃ phalamupajāyate, yādṛśaṃ dhyānādiviṣaye paṭupravṛtter ekākino 'pi cittasya phalaṃ brahmabhūyādikam. tasmāt sā cittam eva.

--- 5.16

dhyānaṃ tu cittaikāgratālakṣaṇaṃ cittādanyathā vaktumaśakyamity āha-

mantrādyāvartanalakṣaṇā vacanavyāpārā japāḥ. tapāṃsi ca indriyadamanalakṣaṇāḥ kāyikāḥ. tāny atibahukālam abhyastāny apy anyatra saktacittena middhādyupahatacittena vā, samānapāṭavavikalenety arthaḥ, vṛthaiva niṣphalam eva, atyarthakṛśaphalatvāt, abhimatārthe 'nupayogād vā. putro 'py aputra eva, putrakāryākaraṇād yathā. ity āha bhagavān sarvajñaḥ. tasmād dhyānapāramitāpi cittam eva.

--- 5.17

prajñā tu nirvivādā cittam evety āha.

pañcagatisaṃsārajātyādiduḥkhaṃ prahātuṃ tatprahāṇe nirvāṇasukham adhigantuṃ te sattvā mudhā nirarthakā eva bhramanty ambare kāsīpuṣpam iva niṣphalaṃ saṃsāre. yad anuṣṭhitaṃ kvacid api na lagnam iti tad eva mam idhīyate pañcāgnisevāśiroluñcanādivratam. ke punar evaṃ bhramanti? yaiḥ saṃsārabhayabhīrubhiḥ sukhārthibhiś ca dharmasarvasvaṃ sarvalaukikalokottarakarmanidānabhūtaṃ cittaṃ bālānām agocarasvabhāvatayā guhyaṃ na bhāvitaṃ tattvacittatayā punaḥ punaḥ sthirīkṛtam. tasmād iyam atitarāṃ cittam eva. yathopavarṇitam āryagaṇḍavyūhe-

	svacittādhiṣṭhānaṃ sarvabodhisattvacaryā. svacittādhiṣṭhānaṃ sarvasattvaparipākavinayaḥ. peyālam. tasya mama kulaputra evaṃ bhavati-svacittam evopastambhayitavyaṃ sarvakuśalamūlaiḥ. svacittam eva parisyandayitavyaṃ dharmameghaiḥ. svacittam eva pariśodhayitavyam āvaraṇīyadharmebhyaḥ. svacittam eva dṛḍhīkartavyaṃ vīryeṇa |

ityādi.

--- 5.18

iti cittasvabhāvatāṃ sarvatra pratipādya upasaṃharann āha.

evam utpāditabodhicittena śikṣārakṣaṇe yatnavatā manasi kartavyam svadhiṣṭhitaṃ smṛtyā surakṣitaṃ saṃprajanyena vakṣyamāṇarītyā mayā svacittaṃ kartavyaṃ tadekāgramānasena, atraiva sarveṣām antarbhāvāt. ataś cittarakṣaṇam eva pradhānaṃ vratam. tadvihāya kim anyair vratair bahubhir api mama prayojanam? na kiṃcit, tadrahitasya niṣphalatvāt. etāvatī ceyaṃ bodhisattvaśikṣā—yad uta cittaparikarma, etanmūlatvāt sarvasattvārthānām. tadyathā dharmasaṃgītisūtre kīrtitam-

	mativikramabodhisattva āha—yo 'yaṃ dharmo dharma ity ucyate, nāyaṃ dharmo deśastho na pradeśastho 'nyatra svacittādhīno dharmaḥ. tasmān mayā svacittaṃ svārādhitaṃ svadhiṣṭhitaṃ suparijitaṃ susamārabdhaṃ sunigṛhītaṃ kartavyam. tat kasya hetoḥ? yatra cittaṃ tatra guṇadoṣāḥ. tad bodhisattvo doṣebhyaś cittaṃ nivārya guṇeṣu pravartayati. taducyate—cittādhīno dharmaḥ, dharmādhīnā bodhir

iti.

--- 5.19

evaṃ cittāyattatāṃ sarvatra niścitya cittadṛḍhatāyām udāharaṇam āha.

asamāhitajanamadhye punar upaghātabhayāt tadgatamanasā yathā vraṇaṃ rakṣati kaścid apramattaḥ, evaṃ tathā śikṣārakṣaṇakāmaḥ akāraṇavairibālajanamadhye saṃvasan tatparaścittaṃ vraṇam iva rakṣet sarvakālam.

--- 5.20

yathāprasiddhita idam udāharaṇam, na tu punar manāg api sādṛśyam astīty āha.

īṣanmātraṃ duḥkhaṃ duḥkhalavo vraṇakṛtaḥ. tasmād bhīto rakṣāmi vraṇam. prakṛtānurodhe rakṣatīti pāṭho yuktaḥ. ādarāt tātparyeṇa. saṃghātanarakaprabhavād anekavarṣasahasrānubhūyamānaduḥkhāt parvatāghātāt sarvato vyāptiprahārāt bhītaḥ cittavraṇaṃ na kiṃ rakṣed iti prakṛtena saṃbandhaḥ. yadi vā, ahaṃ tu kiṃ na rakṣāmīti pariṇāmena yojanīyam. athavā, evam utpāditabodhicittena manasā cintayitavyam ity avatāryate. tadā rakṣāmīti.

--- 5.21

kaḥ punar evaṃ sati guṇaḥ syād ity āha.

yasmād evaṃ manasikāreṇa vicaran vanitājanamadhye 'pi prāsādapṛṣṭhe 'yam anivāryo 'tiśayena kāmarāgeṣu. tenedam uktaṃ yatir dhīra iti. asmin manasikāre nidhyaptacittaḥ. na khaṇḍayate śikṣārakṣaṇamanasikārān na skhalati.

--- 5.22

punar evaṃ karaṇīyam ity atrārthe dṛḍham abhiniveśaṃ darśayann āha.

civarapiṇḍapātādayo naśyantu. vilayaṃ yāntu mama kāmaṃ yatheṣṭam. satkāro gauraveṇāsanadānapādavandanādipūjā kāyo jīvitaṃ ca sarvam etan naśyatu. anyad api yatkiṃcit sukhasaumanasyanimittaṃ tad api naśyatu. kuśalaṃ punar mama cittaṃ mā kasmiṃścid api kāle naṅkṣīd iti.


--- 5.23

atra punar ādaram utpādayituṃ śāstrakāra āha.

añjaliṃ kṛtvā prārthayāmi. kimartham? smṛtiṃ ca saṃprajanyaṃ ca. na kevalāṃ smṛtim, nāpi kevalaṃ saṃprajanyam iti parasparāpekṣayā cakāradvayam. tatra smṛtir āryaratnacūḍasūtre 'bhihitā-

	yayā smṛtyā sarvakleśānāṃ prādurbhāvo na bhavati. yayā smṛtyā sarvamārakarmaṇām avatāraṃ na dadāti. yayā smṛtyā utpathe kumārge vā na patati. yayā smṛtyā dauvārikabhūtayā sarveṣām akuśalānāṃ cittacaitasikānāṃ dharmāṇām avakāśaṃ na dadāti. iyam ucyate samyaksmṛtir iti.

saṃkṣepataḥ punar iyaṃ smṛtir ucyate—vihitapratiṣiddhayor yathāyogaṃ smaraṇaṃ smṛtiḥ. yac cāha—smṛtir ālambanāsaṃpramoṣa iti.

saṃprajanyaṃ tu prajñāpāramitāyām uktam-

	caraṃś carāmīti prajānāti. sthitaḥ sthito 'smīti prajānāti. niṣaṇṇo niṣaṇṇo 'smīti prajānāti. śayānaḥ śayito 'smīti prajānāti. yathā yathāsya kāyaḥ sthito bhavati tathā tathainaṃ prajānāti. peyālam. so 'tikrāman vā pratikrāman vā saṃprajānacārī bhavati. ālokite vilokite saṃmiñjite prasārite saṃghāṭīpaṭapātracīvaradhāraṇe 'śite pīte khādite nidrāklamaprativinodana āgate gate sthite niṣaṇṇe supte jāgarite bhāṣite tūṣṇībhāve pratisaṃlayane saṃprajānacārī bhavatīti.

idam eva vakṣyati—

	etad eva samāsena saṃprajanyasya lakṣaṇam |
	yat kāyacittāvasthāyāḥ pratyavekṣā muhurmuhuḥ || (Bodhicaryāvatāra 5.108)

iti. 

--- 5.24

kaḥ punar anayor vyatireke doṣaḥ, yenaite yatnena rakṣaṇīye kathite ity āha.

rogopahatasāmarthyo yathā puruṣaḥ sarvakarmasu gamanabhojanādiṣv akarmaṇyo bhavati, tathā smṛtisaṃprajanyābhyāṃ vikalaṃ cittaṃ sarvakarmasu dhyānādhyayanādilakṣaṇeṣu.

--- 5.25

anayoḥ samudāyābhāve doṣam uktvā pratyekam abhāve kathayitum āha.

na vidyate saṃprajanyaṃ yasmiṃs tad asaṃprajanyam. taccittaṃ yasya tasya. śrutacintābhāvanāmayaprajñāpariniṣṭhitaṃ vastu na smaraṇam adhivasati. tanmūlaṃ ca sarvaṃ kalyāṇam. kim iva? yathā sacchidrakumbhe mukhanikśiptam udakam adhastād gacchati nāvatiṣṭhate.

--- 5.26

idam aparaṃ tadvayatireke dūṣaṇam āha.

bahavo 'pi bahuśrutāḥ tathā śraddhāvanto yatnaparāḥ śikṣāyām ādarakāriṇaḥ asaṃprajanyadoṣeṇa āpattikaluṣitā bhavanti kāyacittapracārāpratyavekṣaṇāt.

--- 5.27

aparam api tadabhāve dūṣaṇam āha.

asaṃprajanyam eva saṃprajanyābhāvaḥ kleśasvabhāvaś cauraḥ, kuśaladhanāpaharaṇāt. tena smṛtimoṣānusāriṇā rakṣapālabhūtāyāḥ smṛteḥ pramoṣam abhāvam anusṛtya muṣitā viluptakuśaladhanāḥ santaḥ upacityāpi puṇyāni kuśaladhanānāṃ saṃcayaṃ kṛtvāpi durgatiparāyaṇā bhavanti.

--- 5.28

kutaḥ punar evam ity uktam evārthaṃ spaṣṭayann āha.

taskarāś caurāḥ, teṣāṃ saṃghāto avatāragaveṣakaḥ piśācavad avatāramārgaprekṣī, chidrānveṣaṇatatpara ityarthaḥ. prāpyāvatāraṃ praveśamārgam āsādya muṣṇāti. tato hanti śobhanagataye jīvitapratilambhaṃ kuśalapātheyābhāvāt.

--- 5.29

smṛtim adhikṛtyādhunā prāha.

yataḥ smṛter abhāve dūṣaṇam evaṃ syāt. tasmād idam atra doṣaṃ paśyatā smṛtir ālabambhanāsaṃpramoṣalakṣaṇā manodvārān manogṛhapraveśamārgāt nāpaneyā nāpasāryā, sadāvasthāpayitavyety arthaḥ. atha kadācit pramādatas tato 'pagacchet, tadā gatāpi punar nirvartyopasthāpyā tatraivāropayitavyā. katham? saṃsmṛtya manasi nidhāya āpāyikīṃ narakādidurgativyathām.

tatra dvādaśemāḥ smṛtayo niṣphalaspandavarjanārthaṃ tathāgatājñānatikramānupālanavipākagauravasmṛtiprabhṛtayaḥ śikṣāsamuccaye pradarśitāḥ. tata eva vivekenāvadhāryāḥ.

sāpi smṛtis tīvrādarāt samutpadyate. ādaro 'pi śamathamāhātmyam avagamya ātāpena jāyate. etac ca yathāvasaraṃ vakṣyāmaḥ.

--- 5.30

keṣāṃcit punar anyathāpi smṛtir utpadyate. tadupadarśayann āha.

ācāryopādhyāyasaṃnidhau tadanyatamārādhyabrahmacārisaṃnidhau vā saṃvasatāṃ tadanuśāsanyā, bhītya tadbhayenāpy ādaraḥ kāryeṣu sarvabhāvenābhimukhyam, avajñāpratipakṣo dharmaḥ. tatkāriṇāṃ yatnavatāṃ sukṛtināṃ tadanuśāsanīṃ hitāhitavidhipratiṣedhaniyamam anugṛhṇatāmakṛcchreṇaiva smṛtir utpadyate.

--- 5.31

ittham api viharan smṛtimanasikārabahulavihārī bhavatīti kārikādvayena darśayann āha.

sarvadā buddhabodhisattvānāṃ samastavastuviṣayāpratihatajñānacakṣuṣāṃ sarvam eva vastujātaṃ purato 'vasthitam eva. aham api teṣāṃ puro 'vasthita eva, sarvavastuvat.

--- 5.32

iti manasi nidhāya tathaiva saṃyatātmā tiṣṭhet. trapādarabhayānvitaḥ—apratirūpe karmaṇi trapā lajjā, śikṣāyām ādaraḥ, tadatikrame bhayam. buddhabodhisattveṣv eva vā trapādayaḥ. evaṃ sati aparo 'pi viśeṣaḥ syād ity āha—buddhetyādi. tad evaṃ viharatas tasya pratikṣaṇam akāmata eva buddhānusmṛtiḥ syāt.

--- 5.33

saṃprajanyasya utpattisthairyayoḥ smṛtireva kāraṇamiti kathayann āha.

yadā smṛtir manogṛhadvāri kleśataskarasaṃghātānupraveśanivāriṇī dauvārikavadavasthitā bhavati, tadā saṃprajanyam ayatnata evotpadyate. utpannaṃ ca sat sthirībhavati.

--- 5.34

evaṃ tāvad anayor anvayavyatirekābhyāṃ guṇadoṣāv abhidhāya, anarthavivarjanārthaṃ niṣphalaspandavarjanam āha.

prathamaṃ tāvad idaṃ cittam ity adhyātmani cintayati. sarvakālam īdṛśam uktakramayuktam upasthāpayitavyam. tataḥ paraṃ niṣphalaspandavarjanārtham apagatakaraṇagrāmeṇeva niṣphalarūpādiviṣayagrahaṇasarvavikalpopasaṃhārān mayā sthātavyam. kim iva? kāṣṭhavat, cakṣurādivyāpāraśūnyatvāt.

--- 5.35

idam eva vyanakti.

īṣanmukulitapakṣmayugalā nāsāgraviniveśitā yugamātravyavalokinī vā kāryā dṛṣṭiḥ.

--- 5.36

prathamārambhiṇaḥ saṃtatābhyāsena kleśasya parihārārtham āha.

dṛṣṭicittaparikhedaparityāgāya kadācit karhicit diśo vyavalokayet. atha kadācit kaścit tatsamīpam āgacchet, tadā tasya praticchāyāmātraṃ viditvā svāgatavādena saṃtoṣaṇārthaṃ vilokayet. anyathā tatra tasyāvadhyānenākuśalaṃ prasavet.

--- 5.37

mārge 'pi tathādṛṣṭer gacchata upaghātaparihārārtham āha.

bhayahetucaurādipratipattyarthaṃ caturdiśam iti krameṇa. anyathātmabhāvasya rakṣā kṛtā na syāt. sarvadigvyavalokanaṃ tu kriyamāṇam auddhatyopaghātaparihārārthaṃ sthitvā kartavyam. pṛṣṭhato vyavalokanaṃ parāvṛtya paścān mukhībhūya.

--- 5.38

asamādhānasya ca rakṣaṇām āha.

saret puraḥ apasaret paścāt. prapātādyupaghātaṃ nirīkṣya ca. evam ity uktakramadiśā svaparahitaprayojanam avagamya pratipattisāro bhavet.

--- 5.39

idānīṃ saṃprajanyakāritāṃ śikṣayitum āha.

caturṇām īryāpathānām anyatamasminn īryāpathe. kāyenaivam iti sthitena niṣaṇṇena vā avastheyam iti. tadanantaraṃ svādhyāyādikriyām ārabhya punar antarāle vyavalokitavyaṃ kathaṃ kāyaḥ sthita iti tasminn everyāpathe, uta bhinne īryāpathe. bhinne punaḥ pūrvavad avasthāpyaḥ.

--- 5.40

kāyapratyavekṣām abhidhāya cittapratyavekṣaṇām āha.

dharmasya svaparahitalakṣaṇasya cintaiva mahāstambhaḥ, vandhanāyattīkaraṇahetutvāt.

--- 5.41

tasmin baddho 'pi punaḥ punar nirūpaṇīya ity āha.

kva punar idaṃ mano mama vartate, pūrvasminn ālambane anyatra vā gatam. gatam avagamya tato nirvatya tatraiva yojayitavyam. svarasavāhitāyām upekṣaṇīyam iti śamathadhuram ekam api kṣaṇaṃ yathā na parityajati tathā dhārayitavyam. etāvatā śīlaṃ hi samādhisaṃvartanīmam ity uktaṃ bhavati. yathoktaṃ candrapradīpasūtre-

	kṣipraṃ samādhiṃ labhate niraṅgaṇaṃ
	viśuddhaśīlasya mi ānuśaṃsāḥ || (Samādhirāja 27.6)

iti. ato 'vagamyate—ye kecit samādhihetavaḥ prayogāḥ, te śīle 'nugatā iti. tasmāt samādhyarthinā smṛtisaṃprajanyaśīlena bhavitavyam. tathā śīlārthināpi samādhau yatnaḥ kārya iti.

--- 5.42

samādhānaparityāgāvakāśam āha.

agnidāhādi bhayam. tathā ratnatrayapūjādikṛta utsavaḥ. samadhikataraḥ sattvārthādir vā. tatsaṃbhave yadi sthātum aśaktaḥ, tadā kāmacāra ity anujñātam, sāpattiko na bhavatīty arthaḥ. kutaḥ punar ayam aniyamo labhyata ity āha—dānetyādi | śīlaṃ yady api dānāt prakṛṣṭam, tathāpy avaraśikṣāyāṃ śikṣamāṇasya tadanantaram eva uttaraśikṣāvasthitasyābhyāsapāṭavābhāvāt kathaṃcit tāvatkālaṃ tato nivartamānasyāpi nāpattiḥ. dānasyāsau kālo na śīlasya. ata evoktam—yady aśakta iti. etāvanmātreṇedam udāharaṇam. yathoktam—tatraikasyāṃ śikṣāyāṃ niṣpādyamānāyām aśaktasya, itaraśikṣānabhyāsādanāpattiḥ. āryākṣayamatisūtre 'py evam avocat—

	dānakāle śīlopasaṃhārasyopekṣā.

iti. na cātaḥ śithilena bhavitavyam.

--- 5.43

yatra kuśalapakṣasaṃcāre 'pi kvacit samādhānavighātaḥ syāt, tannopādeyamity āha-

svayameva tu yuktyāgamābhyāṃ kalyāṇamitravacanādvā yathābalamavadhārya yatkiṃcitkarma kartumārabdhaṃ dhyānādhyayanādikam, prathamatastadeva tāvanniṣpattiṃ neyaṃ tannimnena cetasā, na punastadaniṣpannameva parityajya paramārambhaṇīyam.

--- 5.44

kiṃ punar evaṃ syād yadi na syād ity āha.

yasmād evam anutiṣṭhataḥ sarvaṃ suśliṣṭaṃ kṛtaṃ syāt. tadviparyaye punar duḥśliṣṭam ubhayaṃ pūrvaṃ cāttaṃ paścāt svīkṛtaṃ ca syāt. calapravṛtter asaṃprajanyaṃ syāt. praveśe vṛddhiḥ syāt.

--- 5.45

ittham api niṣphalaṃ varjayed ity āha.

anekaprakāre 'saṃbaddhābhidhāne 'paropādhike pravartamāne, āścaryavastuṣu ca samasteṣu svayam api tatkriyāyāṃ darśanaśravaṇāya vākcittasya tāratamyaṃ nivārayet.

--- 5.46

aparam api niṣphalavarjanāya prātimokṣoddiṣṭam ācaret ity āha.

bhūmiphalakādiṣu nakhadaṇḍādinā rekhākarṣaṇalekhanādi niṣprayojanam āgatam āpatitaṃ vivarjayed bhagavatātra nivṛttir ājñapteti saṃsmṛtya, tadatikramavipākaphalabhayāt. tatkṣaṇam iti na tatra kālaparilambhaṃ kuryāt.

--- 5.47

saṃkleśasamudācāre saṃprajanyakāritāṃ yadety ādibhiḥ saptabhiḥ ślokaiḥ śikṣayitum āha.

prathamata eva svacittaṃ nirūpya. uktam. asaṃkliṣṭāvasthāyāṃ karaṇīyam uktam.

--- 5.48

etad eva darśayati.

raktaṃ dviṣṭaṃ vā svacittaṃ yadā paśyet, tadā hastapādādicalanamātram api na kartavyam, nāpi vacanodīraṇam. anyathā tadutthāpite kāyavāgvijñapty api saṃkliṣṭe syātām. ato bahirindriyavyāpāravikalpāv upasaṃhṛtya sthātavyaṃ kāṣṭhavat tadā. sarvavyāpāravirahān nirvyāpārāḥ sarvadharmā iti manasi nidhāya.

--- 5.49

aparam āha.

uddhatam iti saddharmādiśravaṇapramādād api uddhatam, vikṣepabahulam ity arthaḥ. sopahāsaṃ vāgviheṭhanārambhakaṃ tayā yuktaṃ vā. mānaś cittasyonnatiḥ. madaḥ svadharme cittasyābhiniveśaḥ. tābhyām anvitaṃ tatsaṃprayuktam. utprāsaḥ kāyikī viheṭhanā. tena sahotkaṭam. vakraṃ kuṭilaṃ śaṭhaṃ vā. vañcakaṃ pratārakaṃ māyāvi vā. yadi mano bhavet, sthātavyaṃ kāṣṭhavat tadeti saṃbandhaḥ.

--- 5.50

ātmotkarṣaṇaṃ svaguṇātiśayaprakāśanam. tadābhāsaṃ tatpratibhāsaṃ tadvikalpanāt. parapaṃsanaṃ paravigrahaḥ doṣāviṣkaraṇaṃ vā, tadyuktam. adhikṣepaḥ parasya vacanatiraskāraḥ. saṃrambhaḥ sadākalivivādanimittacittapradoṣaḥ. ubhayatra saha tena vartata iti vigrahaḥ. evaṃ yadā paśyet svakaṃ manaḥ, sthātavyaṃ kāṣṭhavat tadeti sāmānyoktam abhisaṃbadhyate.

--- 5.51

kīrtir yaśaḥ. parivāraḥ dāsīdāsakarmakarādiḥ. upasthānaṃ pādadhāvanamardanādi. ebhir arthi tadabhilāṣaṃ mama cittam. tasmāt tiṣṭhāmi kāṣṭhavat.

--- 5.52

parārtharūkṣaṃ parārthavimukham. svārthārthi svārthābhiniviṣṭam. pariṣat śiṣyāntevāsiprabhṛtijanasamājaḥ. tadabhilāṣi tatparivārārthi.

--- 5.53

asahiṣṇv asahanaśīlam. alasaṃ kriyāsu akarmaṇyam, kusīdam ity arthaḥ. bhītaṃ kāyajīvitabhīru bhayahetubhyo vā. pragalbhaṃ dhṛṣṭam. mukharaṃ durvacaskam, yuktāyuktamanapekṣyābhidhāyakaṃ vā. svapakṣeḥ śiṣyāntevāsijñātisālohitādau abhiniviṣṭaṃ pakṣapātātiśayavat.

--- 5.54

sāṃprataṃ pratikāranirdeśam āha.

upadarśitakrameṇa saṃkliṣṭaṃ saṃkleśasaṃprayuktaṃ niṣphalavyāpāraṃ vā jñātvā svacittaṃ sarvapravṛttinigedhena prabhāvamandatāṃ vidhāya nigṛhṇīyād abhibhavet. dṛḍhaṃ yathā punar api samudācāradharmakaṃ na bhavati. kleśādisaṃgrāme vijayāya kṛtaparikaraḥ śuro bodhisattvaḥ. pratipakṣeṇa yo yasmin pratipakṣa uktaḥ yathā rāgādāv aśubhādi, tena tadviparītavidhānenety arthaḥ. sadā sarvakālam, yadā yadā saṃkliṣṭaṃ pratīyate. ugraparipṛcchāyāṃ gṛhiṇaṃ bodhisattvamadhikṛtyoktam—

	tena surāmaireyamadyapramādasthānāt prativiratena bhavitavyam, amattena anunmattena acapalena acañcalena abhrāntena amukhareṇa anunnatena upasthitasmṛtināsasaṃprajanyena.

iti. atraiva ca—

	pravrajitaṃ bodhisattvam adhikṛtyoktam. smṛtisaṃprajanyasyāvikṣepaḥ.

iti. tathā āryatathāgataguhyasūtre darśitam—

	na khalu punaḥ kulaputra bodhisattvasya vāg raktā vā duṣṭā vā mūḍhā vā kliṣṭā vā kṣaṇavyākaraṇī vā svapakṣotkarṣaṇavacanā vā parapakṣanigrahavacanā vā ātmavarṇānunayavacanā vā paravarṇapratighātavacanā vā pratijñottāraṇavacanā vā ābhimānikavyākaraṇavacanā vā ||

iti. evaṃ niṣphalaspandavarjanenānarthād ātmabhāvasya rakṣā pratipāditā bhavati. tasmān mayā śīlasusthitenāprakampenāśithilena bhavitavyam iti.

etac ca samāhitacittasya sidhyati. ata idaṃ śamathamāhātmyam avagamya tātparyeṇa bhāvayitavyam. anena tīvra ādaro bhavati śikśāsu. tenāpi smṛtir upatiṣṭhate. upasthitasmṛtir niṣphalaṃ varjayati. tasyānarthā na saṃbhavanti. tasmād ātmabhāvaṃ rakṣitukāmena smṛtimūlam anviṣya nityam upasthitasmṛtinā bhavitavyam. etad evāha—

	tatrātmabhāve kā rakṣā yadanarthavivarjanam |
	kena tallabhyate sarve niṣphalaspandavarjanāt ||

	etatsidhyetsadā smṛtyā smṛtistīvrādarādbhavet |
	ādaraḥ śamamāhātmyaṃ jñātvātāpena jāyate || (Śikṣāsamuccaya 7–8)

iti |

śamathamāhātmyaṃ tu yathāvasaram ihaiva kathayiṣyate.

--- 5.55

ayam atra piṇḍārtho 'narthavivarjanārtham avadhārayitavya iti vṛttatritayenopadarśayann āha.

--- 5.55

suniścitaṃ saṃdehaviparyāsarahitam. suprasannaṃ sadā prītisaumanasyabahulam. dhīram acañcalam. ādaraḥ kathita eva. gauravaṃ ārādhyeṣu cittasya namratā. tābhyāṃ saha vartate. salajjaṃ pūrvavat. sabhayaṃ skhalitam ālokya bhītam. śāntaṃ saṃyatendriyam, sattvārādhanayatnavat.

--- 5.56

yad ekasya rucijanakaṃ tad anyasya viparītam. anyonyaviruddhābhiḥ pṛthagjanecchābhirakheditam avipratisāri. katham? dayānvitam. hetupadam etat. kutaḥ? yasmāt kleśotpādān na svātantryādidam etat parasparaviruddhacaritam eṣāṃ bālānām iti matvā.

--- 5.57

ātmasattvavaśaṃ svaparāyattaṃ sarvakālam. kiṃ sarvatra? na. anavadyeṣu vastuṣūbhayasāvadyaśūnyeṣu. kiṃvat? nirmāṇam iva nirmitavat. vigatamānaṃ mānasaṃ dhārayāmi. eṣo 'ham iti bodhisattvo manasi niveśayet.

--- 5.58

asmād api saṃvegamanasikārāc cittasyānarthavivarjanena rakṣā vidhātavyety āha.

aticireṇa kālena labdham uktaṃ kṣaṇavaraṃ smaraṇena cetasi kṛtvā punaḥ punar antaraṃ sthirīkaromīdṛśam uktasvabhāvam. aprakampyaṃ kampayitum aśakyaṃ kāmādivitarkapavanaiḥ parvatarājavat.

evam etābhyāṃ śīlasamādhibhyām anyonyasaṃvardhakābhyāṃ cittakarmapariniṣpattiḥ. tasmād avasthitam etat—cittaparikarmaiva bodhisattvaśikṣā iti. tena yad uktam—

	cittarakṣāvrataṃ muktvā bahubhiḥ kiṃ mama vrataiḥ | (bodhi. 5.18)

iti, tat pariniṣṭhitam.

--- 5.59

punas tad ekāntam avadhārayituṃ kāyapratyavekṣām āha.

kāyasya sarvathā kvacid api vyāpāro nāsti, svātmany api sāmarthyābhāvāt. anyathā cittarahito mṛtasya kāyaḥ. gṛdhrādibhir vipralujyamāna itastataḥ pratikāram ātmarakṣaṇārthaṃ kim iti na karotīti pṛcchati sarvasāmarthyavikalatvāt. ata eva cittaparikarmaiva sādhyam. tasmin parikarmite kāyasyāyatnata eva parikarmasiddheḥ, tatparatantratvāt tasyety uktaṃ bhavati.

--- 5.60

evaṃ sarvathānupayogini kāye sāpekṣatāṃ nirasyann āha.

he manaḥ, anātmakam eva ātmatvena svīkṛtya māṃsāsthipuñjaṃ kāyasaṃjñakaṃ kasmāt kāraṇāt tvaṃ rakṣasi? kim evam iti cet, bhavato yadi bhinna evāyaṃ kāyaḥ. tena asyāpacaye tava kim apacīyate?

--- 5.61

pūrvam eva ciraṃ svīkṛta iti ced āha.

he mūḍha, mohavijṛmbhitam etad bhavataḥ. śuciṃ pavitram. ayaṃ ca aśuciḥ. idam evāha— amedhyeti. pūtikaṃ śatanadharmakam.

--- 5.62

syād etat—kim anyasminn asann api doṣa ucyate ity atrāha.

carmam ayaṃ puṭam. svamativiśeṣeṇa pṛthak kuru svakāyād apasāraya. asthighaṭitapañjarād yantrāt prajñātmakena śastreṇa māṃsakartanena.

--- 5.63

tadanantaram asthīny api khaṇḍaśaḥ pṛthag bhinnāni kṛtvā majjānaṃ paśya avalokaya. yady antaraṃ kāyaḥ caturmahābhūtikaḥ mātapitraśucikalalasaṃbhūtaḥ duḥkhamayaḥ kṛtaghnaś ceti vistareṇa pratipādayiṣyatīti kim atra sāram asti vijñapraśastaṃ nyāyyaṃ vā, ity ātmanaiva vicāraya.

--- 5.64

evaṃ kathitanayena. sādhūktam iti cet, adhunā vada kasmāt tvam adyāpi sarvaguṇavikalam api kāyaṃ rakṣasi? evaṃ vidvān api.

--- 5.65

tathāpi asti kiṃcidatropādeyamiti cedāha-

na khāditavyamaśuci tvayā peyaṃ na śoṇitam |
nāntrāṇi cūṣitavyāni kiṃ kāyena kariṣyasi || Bca_5.65 ||

yadasti, na tadupayuktamiti saṃkṣepārthaḥ | ataḥ kimanupayoginā kāyena kariṣyasi? atra āsaṅgo na yukta ityarthaḥ ||

--- 5.66

anyaprayojanābhāvād idam evocitam utpaśyāmaḥ ity āha.

yasmāt karmaṇi kenacit sahakāribhāvenopayujyate iti rakṣyate.

--- 5.67

tathāpi nātrābhiniveśaḥ kārya ity āha.

ācchidyeti balāt. bhavato gṛhītvā niṣkṛpo mṛtyus tava kāyaṃ gṛdhrebhyo dāsyati. tadāpi na kaścit pratikāro bhaviṣyati ity abhiprāyaḥ.

--- 5.68

syād etat—yady api evam, tathāpi bhaktāc chādanamātreṇāpi paripālanīya ity atrāha.

yadi nāma bhṛtyakarmakaraṇaṃ tathāpi tatrānavasthāyisvabhāve vicakṣaṇo jñātvaiva pravartate, evaṃ prakṛte 'pi taddharmiṇi kenābhiprāyeṇa he manaḥ, tvaṃ kuruṣe vyayam upakaraṇopakṣayam?

--- 5.69

tat kiṃ sarvathaiva niravakāśo 'yaṃ kartavyaḥ? nety āha.

vetanaṃ karmamūlyam. tāvanmātraṃ datvā asmai gatvaraśarīrāya, karmopakaraṇatvāt, svaprayojanam anuvidheyaṃ he manaḥ. anenaivopārjitaṃ kasmād asmai na dīyate iti cet, na hi yasmāt yatkiṃcit karmakareṇopāttaṃ sarvaṃ tasmai karmakarāya pradīyate iti nyāyo 'sti.

--- 5.70

tasmād evam upastambhamātraṃ datvā, kāye naubuddhiṃ kṛtvā, pravṛttinivṛttihetor icchāyattaṃ kāyaṃ kuru sattvārthānuṣṭhānāya niṣpattaye vā. he manaḥ iti prakṛtam abhisaṃbadhyate.

--- 5.71

iti kāyapratyavekṣayā tatsvabhāvam upayogaṃ ca vicārya pariniścitakāyaprayojanam upasaṃharann āha.

uktanītyāyattīkṛtaḥ ātmā cittakāyalakṣaṇaḥ sarvadā prasannavadano bhavet. bhrūlalāṭasaṃkocaṃ ca prasādahānikaraṃ tyajet. pūrvam eva asaṃcodita eva pareṇa svāgatādivādaiḥ saṃtoṣaṇaśīlo bhavet. sarvasattvānām akāraṇabāndhavaś ca.

--- 5.72

ity api śikṣānarthavarjanāya kāryety āha.

sahasā tvaritam eva niṣprayojanaṃ hastadaṇḍādinā kapāṭaṃ ca nākoṭayet. saṃkṣepataḥ niḥśabdābhiratir bhavet ||

--- 5.73

kaḥ evaṃ sati guṇaḥ syād ity āha.

ete sarve niḥśabdā anuddhatāś ca viharanto vivakṣitam arthaṃ labhante. vratināpi tathaiva samādhānakaṇṭakaparihāreṇa vihartavyam.

--- 5.74

ity api śikṣitavyam ity āha.

kaukṛtyavinodanāvavādānuśāsanīsamarthānāṃ vinayādikovidānām aprārthitahitaiṣiṇāṃ hitavidhāyakaṃ vacanaṃ mūrdhnā gṛhṇīyāt. na teṣu svacittaṃ dūṣayitavyam, nāpy avamānanā kāryeti bhāvaḥ. sarvasattveṣu gurugauravadhiyā samācaritavyam iti sarvaṃ sarvebhyaḥ śikṣet.

--- 5.75

īrṣyāmalaprakṣālanām āha.

parakīyaguṇavardhanavacaneṣu tatparitoṣaṇāya sādhu sādhu bhadrakam idam iti śabdam adhyāśayenoccārayet. kuśalakarmakāriṇam api dṛṣṭvā sādhu kṛtam dhanyo bhavān sukṛtakarmakārītyādibhiḥ stutivacanaiḥ protsāhayet.

--- 5.76

lapanāśaṅkāṃ nirasyann āha.

paraguṇān sadbhūtān api parokṣaṃ brūyān na samakṣam. anyathā lapanāṃ kaścin manyeta. pareṇa tu tatsamakṣamanyasya guṇe bhāṣyamāṇe tadanuvādakatayā samakṣam api brūyāt. anyathā nāsya rūcir atreti matvā svacittaṃ pradūṣayet paraḥ. svaguṇe punaḥ kenacid guṇapakṣapātinā prasannena samakṣaṃ parokṣaṃ ca kīrtyamāne cittasyonnatiṃ nivārayaṃs tasyaiva guṇābhidhāyakasya guṇānurāgitāṃ manasi kuryāt.

--- 5.77

paraguṇāmarṣaṇaṃ vārayann āha-

sarveṣāṃ hīnamadhyotkṛṣṭānāṃ sattvānām, sarve vopakramāḥ duḥkhaparihāreṇa tuṣṭayarthāḥ. sarvārambhapariśrameṇa tuṣṭir evotpādayitavyety arthaḥ. sā ca tuṣṭir dhanavisargair api durlabhā, syād vā na veti. iha punar ayatnasiddhopasthitā kasmāt parihīyata iti matvā bhokṣya anubhaviṣyāmi saṃtoṣasukham anyayatnaniṣpāditair guṇair upanāmitam. na hi priyaputraguṇair akṣamāyuktā. iti bhāvanayā paraguṇaśravaṇāc cittakārkaśyam apakuryāt.

--- 5.78

atraivopacayamāha-

na cātra me vyayaḥ kaścitparatra ca mahatsukham |
aprītiduḥkhaṃ dveṣaistu mahadduḥkhaṃ paratra ca || Bca_5.78 ||

naiva asminnarthe pravṛttimato mama ihaloke vā upakṣayaleśo 'pi saṃbhavati | upacayaḥ punarvidyata eveti darśayati- paratra mahatsukhaṃ paraguṇābhinandanāt | evamakriyamāṇe punarapacayo dṛśyate, ubhayaloke 'pi duḥkhaṃ paraguṇāsahanāt ||

--- 5.79

tasmāt sarvakalmaṣaparityāgena iyam ucitā karmakāritā śikṣaṇīyety āha.

sarvāvadyavinirmuktatvād viśvastam. ānupūrvyā vyavasthitapadam. asaṃdigdhārtham. manaḥprahlādanakaram. śravaṇāpy āyakam. karuṇārasaniṣyandabhūtaṃ na rāgādinidānam. mṛdusvaramakarkaśavacanam. mandasvaraṃ yāvatā dhvaninā pratipādyasya pratītiḥ syāt, na tato nyūnaṃ nātiriktam udīrayan.

--- 5.80

avakramakuṭilaṃ paramaprītirasabharāvanatena cakṣuṣā tṛṣita iva śītalajala paramāhlādakaraṃ saṃpivanniva sattvān vyavalokayan. na raktena na duṣṭena mugdhena. paramopakārakā hy ete. kutaḥ? yasmād etān sattvān samāsādya durlabhalābhaṃ buddhatvaṃ me bhaviṣyaty utpatsyate. evaṃ ca viharan adyatve 'pi sattvārthasamartho bhavatyeva. yad uktam—

	sarvatrācapalo mandam itasnigdhābhibhāṣaṇāt |
	āvarjayej janaṃ bhavyam ādeyaś cāpi jāyate || (Śikṣāsamuccaya 10)

iti |

etad eva ca bodhisattvasya kṛtyaṃ yad uta sattvāvarjanaṃ nāma. yathā dharmasaṃgītisūtre āryāpriyadarśanena bodhisattvena paridīpitam-

	tathā tathā bhagavan bodhisattvena pratipattavyaṃ yat sahadarśanena sattvāḥ prasīdeyuḥ. tat kasmād dhetoḥ? na bhagavan bodhisattvasyānyat karaṇīyam asty anyatra sattvāvarjanāt. sattvaparipāka eveyaṃ bhagavan bodhisattvasya dharmasaṃgītiḥ.

iti.

evamakriyamāṇe ko doṣa iti cet-

	anādeyaṃ tu taṃ lokaḥ paribhūya jināṅkuram |
	bhasmacchannaṃ yathā vahniṃ pacyeta narakādiṣu || (Śikṣāsamuccaya 11)

iti.

tasmāt sattvārādhanam eva bodhisattvasya karma upakārikṣetram asādhāraṇaṃ puṇyaprasūtihetur iti.

--- 5.81

tatprasaṅgena anyad api darśayann āha.

samādānena kriyamāṇam. abhiniveśotthaṃ tīvraprasādajanitam. pratipakṣotthaṃ kleśapratipakṣaśūnyatādibhāvanāprasūtam. guṇakṣetraṃ buddhabodhisattvādi. upakārikṣetraṃ mātāpitādi. duḥkhitā glānādayaḥ. eteṣu svalpamati kṛtam aprameyaśubhahetur upajāyate.

--- 5.82

idam api bodhisattvenābhyasanīyam ity āha.

dakṣaḥ sarvatra paṭupracāraḥ. utthānasaṃpannaḥ kausīdyāpanayanād vīryasamanvāgataḥ. ata eva svayam eva sarvaṃ karaṇīyam, na parāpekṣā kvacid api karmaṇi kāryā. idam eva nāvakāśa ityādinā darśayati.

--- 5.83

pāramitābhyāse 'narthavivarjanāyānupūrvakāritām āha.

uparyuparito dānāc chīlaṃ śreṣṭham, śīlāt kṣāntir ityādayaḥ. ato 'varapāramitāhetor uttaraṃ na tyajet. tadvirodhena na seveteti bhāvaḥ. kiṃ sarvathā? nety āha—anyatreti. bodhiattvānāṃ ya ācāraḥ śikṣāsaṃvaralakṣaṇaḥ sa eva kuśalajalarakṣaṇāya setubandho vihitaḥ, tasmād anyatra taṃ vihāya. sa yathā na bhidyate ity arthaḥ.

--- 5.84

tasmāt saṃbhāram upāditsunā karuṇāparatantreṇa sarvaṃ karaṇīyam uktam ity āha.

evam anuttaraṃ jñātvā sattvānāṃ hitasukhavidhānāya nityam ārabdhavīryo bhavet. pratiṣiddhārthe pravṛttau kathaṃ na sāpattika iti cet, na. kvacin niṣiddham api sattvārthaviśeṣaṃ prajñācakṣuṣā paśyataḥ karaṇīyatayānujñātaṃ bhagavatā. saniḥsaraṇaṃ ca bhagavataḥ śāsanam. tac cāpi na sarvasya, api tu kṛpāloḥ karuṇāprakarṣapravṛttitayā tatparatantrasya parārthaikarasasya svaprayojanavimukhasya. iti prajñākaruṇābhyām udbhūtaparārthavṛtter upāyakuśalasya pravartamānasya nāpattiḥ. atra ca upāliparipṛcchāyām āpattyanāpattivibhāgo veditavyaḥ.

--- 5.85

tathopāyakauśalyasūtre jyotiṣkamāṇavakādhikāre—

	eṣā rakṣātmabhāvasya bhaiṣajyavasanādibhiḥ |

ity etat pratipādayitum āha.

bhaiṣajyavasanādibhir ātmabhāvo hi paripālanīyaḥ parārthopayogitvāt. yathoktaṃ prākūtatra dvividhaṃ bhaiṣajyaṃ satatabhaiṣajyaṃ glānapratyayabhaiṣajyaṃ ca. tatra satatabhaiṣajyam odanādi. tadarthaṃ piṇḍāya gocare caratā grāmapraveśe yathoktaśikṣāyāṃ smṛtim ādhāya caritavyam. tato labdhāt piṇḍapātāt caturthabhāgavibhaktāt vinipātagatānanāthavratasthān saṃvibhāginaḥ kuryāt. ekaṃ pratyaṅgaṃ vinipātinām, dvitīyam anāthānām, tṛtīyaṃ sabrahmacāriṇāṃ datvā, caturtham ātmanā paribhuñjīta. sa paribhuñjāno na raktaḥ paribhuṅkte, asaktaḥ, agṛddhaḥ, anadhyavasitaḥ, anyatra yāvad evāsya kāyasya sthitaye yāpanāyai. madhyamāṃ mātrām. tathā ca paribhuṅkte yathā nātisaṃlikhito bhavati, nātigurukāyaḥ. tat kasya hetoḥ? atisaṃlikhito hi kuśalapakṣaparāṅmukho bhavati, atigurukāyo middhāvaṣṭabdho bhavati. tena taṃ piṇḍapātaṃ paribhujya kuśalapakṣābhimukhena bhavitavyam iti āryaratnameghe 'bhihitam. āryaratnarāśāvapi-

	paribhuñjatā caivaṃ manasikāra utpādayitavyaḥ—santy asmin kāye aśītikṛmikulasahasrāṇi, tāni anenaivojasā sukhaṃ viharantu. idānīṃ caiṣām āmiṣeṇa saṃgrahaṃ kariṣyāmi. bodhiprāptaś ca punar dharmeṇa saṃgrahaṃ kariṣyāmi.

iti vistaraḥ.

punar atraivoktam-

	dvayor ahaṃ kāśyapa śraddhādeyam anujānāmi. katamayor dvayoḥ? yuktasya muktasya ca |

iti. anayā diśā sarvaparibhogāḥ sattvārtham adhiṣṭhātavyāḥ. anyathā-

	ātmatṛṣṇopabhogāt tu kliṣṭāpattiḥ prajāyate || (Sikṣāsamuccaya 13)

iti.

yathoktaṃ candrapradīpasūtre-

	te bhojanaṃ svādurasaṃ praṇītaṃ labdhvā ca bhuñjanti ayuktayogāḥ |
	teṣāṃ sa āhāru vadhāya bhoti yatha hastipotāna bisā adhautakāḥ || (Samādhirāja 9.29)

vistareṇa caitac chikṣāsamuccaye draṣṭavyam.

glānabhaiṣajyaṃ tu yāmikaṃ sāptāhikaṃ yāvaj jīvikam iti trividham. etac ca bhikṣuvinaye pratipāditaṃ tatraivāvadhāryam.

vasanādibhir ātmarakṣām āha-tricīvarabahis tyajed iti. saced āgatya kaścid bodhisattvaṃ pātracīvaraṃ yāceta, tena atityāgo na kartavyaḥ. kiṃ tu yat tad anujñātaṃ bhagavatā-

	tricīvaraṃ śramaṇakalpaḥ, tato 'tiriktaṃ ca yad bhavet, tyaktavyam arthine, nānyathā. uktaṃ ca bodhisattvapratimokṣe—sacet punaḥ kaścid āgatya pātraṃ vā cīvaraṃ vā yāceta, sacet tasyātiriktaṃ bhaved buddhānujñātāt tricīvarāt, yathāparityaktaṃ dātavyam. sacet punas tasya ūnaṃ tricīvaraṃ bhavet yan niśritya brahmacaryāvāsaḥ, tan na parityaktavyam. tatkasmāddhetoḥ? avisarjanīyaṃ hi tricīvaramuktaṃ tathāgatena. sacec chāriputra bodhisattvas tricīvaraṃ parityajya yācanaguruko bhavet, na tena alpecchatā āsevitā bhavet.

iti.

--- 5.86

atityāgaṃ niṣedhayan punar ātmarakṣām upadarśayann āha.

satāṃ satpuruṣāṇāṃ bodhisattvānāṃ dharmaḥ. laukikalokottaraparahitasukhavidhānam | tatsevakaṃ kāyam alpārthanimittaṃ na pīḍayet. anyathā mahato 'rtharāśer hāniḥ syāt. ata eva pūrvasmin hetupadam etat. kutaḥ punar evam? yasmād anenaiva sukumāropakrameṇa saṃvardhamānaḥ śīghram eva sattvānāṃ hitasukhasaṃpādanasamartho bhavati.

-- 5.67

yata evaṃ tasmāt svaśarīraśirodānādi na kartavyam iti niṣiddham. kadā? aśuddhe mitrāmitretarasarvavyasanijanasādhāraṇapravṛtte kṛpācitte. atyārabdhena hi vīryeṇa svaparahitārthasya bādhā syāt. samapravṛtte punar āśaye svaparātmano 'tirikte vā na niṣidhyate. yaduktam—tathā svaparabodhipakṣaśrutādyantarāyakarau tyāgātyāgau na kāryau. adhikasattvārthaśaktes tulyaśakter vā bodhisattvasyādhikatulyakuśalāntarāyakarau tyāgātyāgau na kāryāv iti siddhaṃ bhavati.

idam eva ca saṃdhāya bodhisattvaprātimokṣe 'bhihitam—

	yas tu khalu punaḥ śāriputra abhiniṣkrāntagṛhāvāso bodhisattvo bodhyaṅgair abhiyuktaḥ, tena kathaṃ dānaṃ dātavyam, kataraṃ dānaṃ dātavyam, kiyadrūpaṃ dānaṃ dātavyam? peyālaṃ. dharmadāyakena bhavitavyam. yaś ca śāriputra gṛhī bodhisattvo gaṅgānadīvālikāsamāni buddhakṣetrāṇi saptaratnaparipūrṇāni tathāgatebhyo 'rhadbhayaḥ samyaksaṃbuddhebhyo dānaṃ dadyāt, yaś ca śāriputra pravrajyāparyāpanno bodhisattvaḥ ekāṃ catuṣpadikāṃ gāthāṃ prakāśayet, ayam eva tato bahutaraṃ puṇyaṃ prasavati. na śāriputra tathāgatena pravrajitasyāmiṣadānamanujñātam. peyālaṃ. yasya punaḥ śāriputra pātrāgataḥ pātraparyāpanno lābho bhaved dhārmiko dharmalabdhaḥ, tena sādhāraṇabhājinā bhavitavyaṃ sārdhaṃ sabrahmacāribhiḥ

iti. tatraivāha-

	yas tu khalu punaḥ śāriputra anabhiniṣkrāntagṛhāvāso bodhisattvaḥ, tena dharma āsevitavyaḥ. tatra tenābhiyuktena bhavitavyam iti. anyathā hi ekasattvārthasaṃgrahārthaṃ mahataḥ sattvarāśes tasya ca sattvasya bodhisattvāśayaparikarmāntarāyān mahato 'rthasya hāniḥ kṛtā syād.

iti.

anenopāyakauśalena viharan na bodhimārgāt paribhraśyate. ayam abhiprāyaḥ—dattaḥ pūrvam evānenātmabhāvaḥ sarvasattvebhyaḥ. kevalam akālaparibhogāt parirakṣaṇīyaḥ. ato na mātsaryasyāvakāśaḥ. nāpi pratijñātārthahānir iti. yad uktam—

	bhaiṣajyavṛkṣasya sudarśanasya mūlādibhogyasya yathaiva bījam |
	datvāpi saṃrakṣyam akālabhogāt saṃbuddhabhaiṣajyataros tathaiva ||

iti.

--- 5.88

sattvāśayarakṣaṇād apy ātmā rakṣitavya ity āha.

devamanuṣyapūjito hi bhagavato dharmaḥ. tato 'vadhyāyanti devatādayo gauravam akurvato dharmaprakāśanāt. niṣiddhaṃ caitad bhagavateti tadājñātikrame sāpattiko bhavet. na vastrādibaddhaśirasi. sahaśabdena triṣv api saṃbandhaḥ. tathottarīyādinā pihitaśīrṣe. pratyekaṃ svastha iti saṃbandhanīyam. glāne punar anāpattiḥ. upalakṣaṇaṃ caitat. na sthitena suptāya niṣaṇṇāya vā, na niṣaṇṇena suptāya, na cānāsanena niṣaṇṇāya. notpathayāyinā mārgayāyine, nāgragāmine pṛṣṭhagāminā, nāpy alaṃkārayuktāya. ityādayo 'pi draṣṭavyā iti.

--- 5.89

idam apy anarthavivarjanāya mūlāpattikāraṇam akaraṇīyam ity āha.

gambhīro durmedhasāmagādhatvāt. udāraś ca prakarṣaparyantatvāt. tādṛśaṃ ca dharmam alpeṣv asaṃskṛtabuddhiṣu hīnādhimuktiṣu vā na vaded iti prakṛtena saṃbandhaḥ. na mātṛgrāmasya ekākī rahogato dharmaṃ vadet. vadan sāpattiko bhavati. na doṣaḥ puruṣo yadi syāt.

śrāvakayānabhāṣiteṣu vā mahāyānabhāṣiteṣu vā dharmeṣu tulyaṃ cittaprasādādikaṃ kuryāt. anyathā saddharmapratikṣepaḥ syāt.

--- 5.90

gambhīrodāradharmabhājanaṃ ca sattvaṃ nimittajñair jñātvā na śrāvakayānādidharmeṣv avatārayet. na cācāraṃ śikṣāsaṃvarakaraṇīyatāṃ muktvā sūtrāntādipāṭhenaiva tava śuddhir bhaviṣyatīti dharmakāmaṃ prabhāvayet. āha cātra punar aparo 'nartho ratnakūṭe dṛṣṭaḥ- 

	aparipāciteṣu sattveṣu viśvāso bodhisattvaskhalitam. abhājanībhūteṣūdārabuddhadharmaprakāśanā bodhisattvaskhalitam. udārādhimuktikeṣu sattveṣu hīnayānaprakāśanā bodhisattvaskhalitam.

iti. āryasarvadharmavaipulyasaṃgrahe sūkṣmo 'py anartha uktaḥ—
	
	sūkṣmaṃ hi mañjuśrīḥ saddharmapratikṣepakarmāvaraṇam. yo hi kaścin mañjuśrīḥ tathāgatabhāṣite dharme kasmiṃścit śobhanasaṃjñāṃ karoti, kvacid aśobhanasaṃjñām, sa saddharmaṃ pratikṣipati. tena saddharmapratikṣeptrā tathāgato 'bhyākhyāto bhavati, saṃgho 'pavādito bhavati, ya evaṃ vadati-idaṃ yuktam idam ayuktam.

iti vistaraḥ.

āryākāśagarbhasūtre ca mūlāpattiprastāve coktam—

	punar aparam ādikarmiko bodhisattvaḥ keṣāṃcid evaṃ vakṣyati—kiṃ bhoḥ prātimokṣavinayena? śīlena surakṣitena śīghraṃ tvam anuttarāyāṃ samyaksaṃbodhau cittam utpādayasva. mahāyānaṃ paṭha. yat te kiṃcit kāyavāṅmanobhiḥ kleśapratyayād akuśalaṃ karma samudānītam, tena te śuddhir bhaviṣyaty avipākam, yāvad yathā pūrvoktam. iyam ādikarmikasya bodhisattvasya tṛtīyā mūlāpattiḥ.

iti.

--- 5.91

ataḥ idam api prātimokṣaniṣiddhaṃ nācaraṇīyam ity āha.

kheṭasya śleṣmaṇo visarjanam apāvṛtaṃ na kuryāt. jale sthale bhogya upabhogye mūtrapurīṣāder api kutsitam. atrāpi devatādyavadhyānād apuṇyaṃ prasavet.

--- 5.92

mukhaṃ pūritaṃ kṛtvā mahatkavalagrahaṇāt. saśabdaṃ sukasunikādiśabdena. prasṛtānanaṃ dūraṃ vidāritamukham. pralambapādaṃ bhūmyādyalagnapādaṃ khaṭvādyārohaṇe sati nāsīta. dvāv api bāhū samamekasmin kāle na mardayet. kramamardane na doṣaḥ. sati pratyaye.

--- 5.93

ekayādvitīyayānyastriyā. gṛhipravrajitayor idam iha sādhāraṇam ity anyagrahaṇam. na kuryād yānādi. saṃkṣepeṇa saṃkalayya darśayann āha. lokānāṃ yat prasādajanakaṃ na bhavati, tat sarva dṛṣṭvā śāstre vyavahāre vā. pṛṣṭvā vijñān. varjayet. anenaitad darśitaṃ bhavati—dṛṣṭe 'pi yadbādhākaram evaṃvidhaṃ tadvarjayet āpattir bhavatīti. yaduktam—

	ratnameghe jinenoktas tena saṃkṣepasaṃvaraḥ |
	yenāprasādaḥ sattvānāṃ tad yatnena parityajet || (Śikṣasamuccaya 12)

iti.

yathāha- katame ca te bodhisattvasamudācārāḥ? yāvadiha bodhisattvo nāghaḥsthāne viharati, nākāle | nākāle bhāṇī bhavati | nākālajño bhavati | nādeśajño bhavati | yatonidānamasyāntike sattvā aprasādaṃ pratisaṃvedayeyuḥ | sa sarvasattvānurakṣayā ātmanaśca bodhisaṃbhāraparipūraṇārthaṃ samyagīryāpatho bhavati, mṛdubhāṇī mandabhāṇī asaṃsargabahulaḥ pravivekābhimukhaḥ suprasannamukhaḥ iti ||

--- 5.94

na bodhisattvena avamanyanā kvacid api kartavyety āha.

ekayāṅgulyā tarjanyādikayā na kiṃcid upadarśayet, api tu samastenaiva samagreṇaiva hastena. dakṣiṇena na vāmena. mārgam api kathayet. āstāṃ tāvat sagauravaṃ vastu.

--- 5.95

lokāprasādanivāraṇāyāha.

na bhujam utkṣipya kaṃcid āhvayet, alpaprayojanatāratamye. mahati punar adoṣaḥ. acchaṭādiśabdaṃ tu kuryāt. tadakaraṇe 'samāhitacāritāyām asaṃvṛtaḥ syāt. etāvatā auddhatyaparihāro 'pi darśito bhavati.

--- 5.96

sa hi śayyāṃ parikalpayannevaṃ parikalpayedityupadarśayannāha-

bhagavato mahānirvāṇaśayyām iva śayyāṃ parikalpayet. abhimatayā diśā śiro vidhāya, dakṣiṇena pārśvena, pādasyopari pādam ādhāya, dakṣiṇaṃ bāhum upadhānaṃ kṛtvā, vāmaṃ ca prasārya jaṅghopari niveśya, cīvaraiḥ susaṃvṛtakāyaḥ, smṛtaḥ, saṃprajānānaḥ, utthānasaṃjñī, ālokasaṃjñī, śayitaḥ, nācittakamiddhāvaṣṭabdhaḥ. na ca nidrāsukham ākhādayet, na ca pārśvasukham anyatra yāvad evaiṣāṃ mahābhūtānāṃ sthitaye yāpanāyai iti. laghutthānaḥ śīghram evottiṣṭhet. na tu jṛmbhikāṃ gātramoṭanaṃ kurvann ālasyopahitaś cireṇa. etebhya eva sarvebhyaḥ pūrvam eva.

--- 5.97

idam aparam abhisaṃkṣipya kathayann āha.

ācāraḥ śikṣaṇīyam. aprameyaḥ asaṃkhyeyaḥ bodhisattvaprātimokśādiṣu pradarśitaḥ. tatsaṃgraharūpaṃ prathamataḥ cittaśodhanam eva ācāram ācaret. niyatam avaśyaṃtayā.

--- 5.98

sāmānyāpattiśodhanāyāha.

triṣkṛtvo rātreḥ, triṣkṛtvo divasasya. triskandhaḥ trayāṇāṃ skandhānāṃ pāpadeśanāpuṇyānumodanābodhipariṇāmanānāṃ samāhāraḥ. triskandhaṃ pravartayet. śeṣā mūlāyā anyāḥ. athavā, saṃcitya kṛtā yāḥ pratikṛtās tābhyo 'nyāḥ smṛtisaṃpramoṣeṇāsaṃprajānatā vā kṛtāḥ. tāsāṃ praśamaḥ pratikaraṇaṃ tena triskandhaparivartanena bodhicittasya jinānāṃ ca bhagavatāṃ samāśrayaṇāc ca. etena vidūṣaṇāsamudācārādayo darśitā bhavanti.

tatra pāpaśodhanaṃ caturdharmakasūtre deśitam—

	caturbhir maitreya dharmaiḥ samanvāgato bodhisattvo mahāsattvaḥ kṛtopacitaṃ pāpam abhibhavati. katamaiś caturbhiḥ? yad uta vidūṣaṇāsamudācāreṇa, pratipakṣasamudācāreṇa, pratyāpattibalena, āśrayabalena ca. tatra vidūṣaṇāsamudācāro 'kuśalaṃ karma kṛtvā vipratisārarūpāt savigarhaṇā pāpadeśanā, tadanuṣṭhānaṃ tatsamudācāraḥ. tatra pratipakṣasamudācāro 'kuśalapratipakṣaḥ kuśalam, tatsamudācāraḥ, kṛtvāpy akuśalaṃ karma kuśale karmaṇy atyantam abhiyogaḥ. tatra pratyāpattibalaṃ saṃvarasamādānād akaraṇasaṃvaralābhaḥ | tatrāśrayabalaṃ buddhadharmasaṃghaśaraṇagamanam, anutsṛṣṭabodhicittatā ca. sa balavatsaṃniśrayeṇa na śakyate pāpenābhibhavitum. ebhir maitreya caturbhir dharmaiḥ samanvāgato bodhisattvo mahāsattvaḥ kṛtopacitaṃ pāpam abhibhavat.

iit. viśeṣatas tu bodhisattvāpattīnāṃ gurvīṇāṃ laghvīnāṃ ca deśanā āryopāliparipṛcchāyām uktāḥ. tāḥ śikṣāsamuccaye draṣṭavyāḥ.

sarvāpattayo bodhisattvena pañcatriṃśatāṃ buddhānāṃ bhagavatām antike rātriṃdivam ekākinā deśayitavyāḥ. tatreyaṃ deśanā—aham evaṃnāmā buddhaṃ śaraṇaṃ gacchāmīty ārabhya yāvat saṃghaṃ śaraṇaṃ gacchāmi, namaḥ śākyamunaye tathāgatāyārhate samyaksaṃbuddhāya. namo vajrapramardine ityārabhya yāvat.

upaimi sarvān śaraṇaṃ kṛtāñjaliḥ.

iti vistaram uktvāha-iti hi śāriputra bodhisattvena imān pañcatriṃśato buddhān pramukhān kṛtvā sarvatathāgatānugatair manasikāraiḥ pāpaviśuddhiḥ kāryā. tasyaivaṃ pāpaviśuddhasya ta eva buddhā bhagavanto mukhāny upadarśayanti. peyālam. na tat śakyaṃ sarvaśrāvakapratyekabuddhanikāyair āpattikaukṛtyasthānaṃ viśodhayituṃ yad bodhisattvas teṣāṃ buddhānāṃ bhagavatāṃ nāmadheyadhāraṇaparikīrtanena rātriṃdivaṃ triskandhakadharmaparyāyapravartanena āpattikaukṛtyān niḥsarati, samādhiṃ ca pratilabhate. etat sākalyena śikṣāsamuccaye veditavyam.

ukto vidūṣaṇāsamudācāraḥ. pratipakṣasamudācārapratyāpattibale 'pi vistareṇa śikṣāsamuccayād eva draṣṭavye. āryamaitreyavimokṣe tu bodhicittena pāpaviśuddhir uktā. taccoktam eva prāk. jināśrayāt pāpaviśuddhau sūkarikāvadānam udāhāryam.

	ye buddhaṃ śaraṇaṃ yānti na te gacchanti durgatim |
	prahāya mānuṣān kāyān divyān kāyāṃl labhanti te ||

evaṃ dharmaṃ saṃghaṃ cādhikṛtya pāṭhaḥ. anenāśrayabalamuktam.

--- 5.99

punar aniyamena darśayann āha. svayam ātmanā parāyatto vā sattvārthakriyāyāṃ pravṛttaḥ.

--- 5.100

kiṃ punar evam aniyamenābhidhīyata ity āha.

yasmāt sarvākāraṃ sarvavastutattvam adhigamya sarveṣāṃ hitasukhavidhānārtham udyacchadbhir buddhasutaiḥ na tad asti kiṃcit yan na śikṣitavyam. anyathā sarvākāraḥ sarvasattvānām arthaḥ kartum aśakyaḥ. puṇyasaṃbhāro 'pi evaṃ vicarato 'paryanta eva syāt.

--- 5.101

iyam api śikṣāpadamudrāvadhārayitavyety āha.

antataḥ svayamāhārādikriyayā parapreraṇayāparāparadūtapreraṇayā vā, sākṣāt svayam evāmiṣadānādinā vā, yat sattvānāṃ hitasukhahetur na bhavati, tan na kuryāt kārayed vā. na caitad eva kevalam. kiṃcit sattvānām eva saṃsāraduḥkhapatitānāṃ tato niḥsaraṇāya sarvaṃ kuśalamūlam anuttarāyāṃ samyaksaṃbodhau pariṇāmayet.

--- 5.102

etāvatā ślokadvayena puṇyavṛddhirupadarśitā bhavati ||

--- 5.102

yad uktaṃ kalyāṇamitrān utsargād iti tadāha.

kalyāṇakarmaṇy abhyudayaniḥśreyasaprāptilakṣaṇe mitram asādhāraṇo bandhuḥ, tat kāyajīvitavipraṇāśabhayabhīto 'pi na tyajet. kalyāṇamitrānuśaṃsāś ca prajñāpāramitāyām āryāṣṭasāhasrikāyāṃ sadāpraruditaparivartād veditavyāḥ. caturdharmakasūtre 'py uktam—

	kalyāṇamitraṃ bhikṣavo bodhisattvena mahāsattvena yāvajjīvaṃ na tyaktavyam api jīvitahetoḥ.

iti. aparityājyasya kalyāṇamitrasya lakṣaṇam āha bodhisattvaśikṣāsaṃvare vyavasthitam. mahāyānārthapaṇḍitam. etādṛśaṃ sudurlabham.

--- 5.103

kalyāṇamitrasya paryupāsanaparijñānārtham āha.

śrīsaṃbhavavimokṣād āryagaṇḍavyūhaparivartāt kalyāṇamitraparyupāsanaṃ śikṣet jānīyāt. yathoktam āryagaṇḍavyūhe āryaśrīsaṃbhavena- 

	kalyāṇamitrasaṃdhāritāḥ kulaputra bodhisattvā na patanti durgatiṣu. yāvat saṃcodakāḥ kalyāṇamitrā akaraṇīyānām. saṃnivārakāḥ pramādasthānāt. niṣkāsayitāraḥ saṃsārapurāt. tasmāt tarhi kulaputra evaṃmanasikārāpratiprasrabdhena kalyāṇamitrāṇy upasaṃkramitavyāni. pṛthivīsamacittena sarvabhārodvahanāparitasanatayā. vajrasamacittenābhedyāśayatayā. cakravālasamacittena sarvaduḥkhāsaṃpravedhanatayā. lokadāsasamacittena sarvakarmasamādānāvijugupsanatayā. rajoharaṇasamacittena mānābhimānavivarjanatayā. yānasamacittena gurubhāranirvāhanatayā. aśvasamacittena akrudhyanatayā. nausamacittena gamanāgamanāparitasanatayā. suputrasadṛśena kalyāṇamitramukhavīkṣaṇatayā. ātmani ca te kulaputra āturasaṃjñotpādayitavyā kalyāṇamitreṣu ca vaidyasaṃjñā, anuśāsanīṣu bhaiṣajyasaṃjñā, pratipattiṣu vyādhinirghātanasaṃjñā. ātmani ca te kulaputra bhīrusaṃjñotpādayitavyā, kalyāṇamitreṣu śūrasaṃjñā, anuśāsanīṣu praharaṇasaṃjñā, pratipattiṣu śatrunirghātanasaṃjñā.

yad uktaṃ sūtrāṇāṃ ca sadekṣaṇād iti tad upadarśayitum āha. etad iha śāstre pratipāditam, anyad yad iha noktam. buddhena bhagavatā bodhisattvānāṃ karaṇīyatayā nirdiṣṭam, tan nānāsūtrāntārthaparicayād veditavyam.

--- 5.104

etad eva darśayati.

śikṣā bodhisattvānāṃ heyopādeyalakṣaṇāḥ. sūtreṣu mahāyānasūtrānteṣu ratnameghādiṣu. yata evaṃ tasmāt. idaṃ tu viśeṣanirdeśam āha. āryākāśagarbhasūtre kṣatriyasya mūrdhābhiṣiktasya pañca mūlāpattayo nirdiṣṭāḥ—

	tathā sāmānyena ekā mūlāpattiḥ. tathādikarmikasya bodhisattvasya aṣṭau mūlāpattayaḥ.

iti. tathā ca tatroktam—

	pañca kulaputra kṣatriyasya mūrdhābhiṣiktasya mūlāpattayaḥ yābhirmūlāpattibhiḥ kṣatriyo mūrdhābhiṣiktaḥ sarvāṇi pūrvāvaropitāni kuśalamūlāni jhoṣayati. vastupatitaḥ parājitaḥ sarvadevamanuṣyasukhebhyaḥ apāyagāmī bhavati. katamāḥ pañca? yaḥ kulaputra kṣatriyo mūrdhābhiṣiktaḥ staupikaṃ vastu apaharati sāṃghikaṃ vā cāturdiśasaṃghe niryātitaṃ vā, svayaṃ vā apaharati hārayati vā. iyaṃ prathamā mūlāpattiḥ. evaṃ triyānabhāṣitadharmapratikṣepāt dvitīyā. pravrajitasya śīlavato duḥśīlasya vā kāṣāyāpaharaṇāt, gṛhasthakaraṇāt, kāyaprahārāt, cārake prakṣepāt, jīvitaviyojanādvā tṛtīyā. pañcānantaryeṣvanyatamakaraṇāccaturthī. mithyādṛṣṭeḥ, daśākuśalakarmapathasamādānāt, parasamādāpanādvā pañcami.

iti. tathā grāmabhedādikaraṇāt sarveṣāṃ sādhāraṇī caikā. tatraivoktam—

	ādikarmikāṇāṃ mahāyānasaṃprasthitānāṃ kulaputrāṇāṃ kuladuhitṛṇāṃ ca aṣṭau mūlāpattayaḥ, yābhir mūlāpattibhiḥ skhalitā ādikarmikā mahāyānasaṃprasthitāḥ sarvāṇi pūrvāropitānītyādi pūrvavat. katamā aṣṭau? ye sattvāḥ pūrvaduścaritahetunā asmin kliṣṭe pañcakaṣāye loke utpannāḥ, te itvarakuśalamūlāḥ. yāvat, teṣām idaṃ paramaṃ gambhīraṃ śūnyatāpratisaṃyuktaṃ sūtrāntaṃ yāvad vistareṇāgrataḥ smārayanti prakāśayanti. te hi akṛtaśramā bālapṛthagjanāḥ śṛṇvanta utrasyanti, yāvad vivartayanti anuttarāyāḥ samyaksaṃbodheścittam, śrāvakayāne cittaṃ praṇidadhati. eṣā ādikarmikasya bodhisattvasya mūlāpattiḥ prathamā, yayā mūlāpattyā ityādi pūrvavat. tasmād bodhisattvena parasattvānāṃ parapudgalānām āśayānuśayaṃ prathamaṃ jñātvā yathāśayānāṃ sattvānām anupūrveṇa dharmadeśanā kartavyeti. sopāyāyāḥ samyaksaṃbodhervinivartya hīnayāne parasya cittamutpādayato dvitīyā. prātimokṣaśikṣāsaṃvaraṃ vihāya mahāyāne cittotpādamātreṇa tatpaṭhanena cāsya śuddhiprakāśanāt tṛtīyā. śrāvakādiyānasya tatphalasya gopananindāprakāśanāt, mahāyāne sarvaśuddhiprakāśanāt, pareṣāṃ tadvacanakaraṇāccaturthī. kīrtilābhādihetoḥ mahāyānapaṭhanādinā, tathā tatpratyayāt pareṣāṃ kutsānindādibhāṣaṇāt, ātmotkarṣaṇāt, uttaramanuṣyadharmopagamāt pañcamī. pāṭhamātreṇa gambhīradharmādhigamaprakāśanāt, pareṣāṃ tathaiva samādāpanāt ṣaṣṭhī. kṣatriyasya purohitāmātyacaṇḍālairye bhikṣavo daṇḍitā arthadaṇḍena sāṃghikaṃ staupikaṃ vā cāturdiśasāṃghikaṃ vā dravyamapahṛtya tebhya evopanāmayanti. te ca kṣatriyā ubhaye 'pi mūlāpattim āpadyante. iyaṃ saptamī. dharmādharmavivādanāpūrvaṃ śikṣāpraṇayanāt, tanmūlācāravipannānāṃ satkārāt, prahāṇikānāmupabhogaparibhogāṇyanyatra pariṇāmanāt ubhaye 'pi mūlāpattim āpadyante. iyamaṣṭamī.

āsāṃ ca mūlāpattīnāṃ sukhagrahaṇārthaṃ śāstrakāropadarśitāḥ saṃgrahakārikā ucyante-

	ratnatrayasvaharaṇādāpatpārājikā matā |
	saddharmasya pratikṣepād dvitīyā muninoditā ||

	duḥśīlasyāpi vā bhikṣoḥ kāṣāyastainyatāḍanāt |
	cārake vā vinikṣepādapapravrājanena ca ||

	pañcānantaryakaraṇānmithyādṛṣṭigraheṇa ca |
	grāmādibhedanādvāpi mūlāpattirjinoditā ||

	śūnyatāyāśca kathanātsattveṣvakṛtabuddhiṣu |
	buddhatvaprasthitānāṃ tu saṃbodhervinivartanāt ||

	prātimokṣaṃ parityājya mahāyāne niyojanāt |
	śiṣyayānaṃ na rāgādiprahāṇāyeti vā grahāt ||

	pareṣāṃ grahaṇādvāpi punaḥ svaguṇakāśanāt |
	parapaṃsanato lābhasatkāraślokahetunā ||

	gambhīrakṣāntiko 'smīti mithyaiva kathanātpunaḥ |
	daṇḍāpayedvā śramaṇān dadyādvā śaraṇatrayāt ||

	gṛhṇīyāddīyamānaṃ vā śamathatyājanātpunaḥ |
	pratisaṃlīnabhogaṃ ca svādhyāyiṣu nivedanāt ||

	mūlā āpattayo hyetā mahānarakahetavaḥ |
	āryasyākāśagarbhasya svapne deśyāḥ puraḥsthitaiḥ ||

	bodhicittaparityāgādyācakāyāpradānataḥ |
	tīvramātsaryalobhābhyāṃ krodhādvā sattvatāḍanāt ||

	prasādyamāno yatnena sattveṣu na titikṣate |
	kleśātparānuvṛttyā vā saddharmābhāsavarṇanāt ||

iti.

tasminn eva sūtre samuddharaṇam āsām uktam.

--- 5.105

śikśāsamuccaye 'pi bodhisattvānāṃ karaṇīyam upadiṣṭam iti tad api nirūpaṇīyam ity āha.

śikśāsamuccayo 'pi svayam ebhir eva kṛtaḥ. avaśyaṃ niyamena. draṣṭavyaḥ punaḥpunar asakṛt, abhyasanīya iti bhāvaḥ. kutaḥ? yasmāt satāṃ bodhisattvānām ācaraṇam ācāra itikartavyatā. tatra śikṣāsamuccaye vistareṇa prabandhena pradarśitaḥ vispaṣṭīkṛtya prakāśitaḥ.

--- 5.106

tasmāt yadi tasyābhyāse 'śaktiḥ, tadā nānāsūtraikadeśānāṃ vā samuccayamebhir eva kṛtaṃ saṃkṣepeṇa paśyed vyavalokayed granthato 'rthato vā. atrāpi pūrvakam eva prayojanam. yadi vā āryanāgārjunapādair nibaddhaṃ dvitīyaṃ śikṣāsamuccayaṃ sūtrasamuccayaṃ ca paśyet prayatnataḥ ādarataḥ. yad iha na dṛśyate, tat tatra dṛśyate iti bhāvaḥ.


--- 5.107

niyamena śikṣādarśane 'pi sākalyena sarveṣām upayogam āha.

yato heyād akaraṇīyān nivāryate, na karaṇīyam etad iti pratiṣidhyate yatra śikśāsamuccaye sūtrasamuccaye vā. yad eva karma kartavyatayā niyujyate vidhīyate, tat prasiddhaṃ vihitaṃ vā. lokānāṃ cittam āśayaḥ tasya rakṣārtham, tadyathā vikopitaṃ na syāt. śikṣāṃ dṛṣṭvā śikṣāsamuccayādiṣu. pratipādaṃ samācaret, yatra yad yathā yujyate, tatra tathā vyavaharet. anyathā arthasaṃmūḍhavyavahārasyāpattikaśmalatā syāt.

etāvatā ātmabhāvasya śuddhir ākhyātā. yad āha-

	ātmabhāvasya kā śuddhiḥ pāpakleśaviśodhanam |
	saṃbuddhoktyanusāreṇa yatnābhāve tvapāyagaḥ || (Śikṣāsamuccaya 19)

iti.

--- 5.108

yaduktam—sadā smṛtisaṃprajanyacāriṇā bhavitavyam iti, tataḥ smṛteḥ svanāmnaiva svarūpaṃ pratītam. saṃprajanyasya tu na jñāyate kīdṛśam iti tatsvarūpapratipattaye prāha.

yatkāyāvasthāyāḥ cittāvasthāyāś ca sarveryāpatheṣu pratyavekṣā nirūpaṇaṃ sarvavāraṃ yathā pratipāditaṃ prāk.

--- 5.109

sarvam etaduktaśikṣākauśalaṃ karmaṇā niṣpādayitavyaṃ na vacanamātreṇeti niyamayitum āha.

manaḥpūrvaṃgamatvāt kāyavyāpārasya, so 'py anenaiva pratipāditaḥ. pratipattyā sarvaṃ saṃpādayiṣyāmi, na tu śabdamātraghoṣaṇayā niṣphalatvād iti bodhisattvena yatitavyam. katham iva? vaidyakaśāstrādhyayanamātreṇa tatkriyām akurvato vyādhigrastasya kiṃ phalaṃ niṣpatsyate? tāvanmātreṇa rogasya tasyāvinivṛtteḥ. na kiṃcid iti bhāvaḥ. tasmāt sarvam etat kriyānuṣṭhānena niṣpādayitavyam iti.

iti prajñākaramativiracitāyāṃ bodhicaryāvatārapañjikāyāṃ saṃprajanyarakṣaṇaṃ nāma pañcamaḥ paricchedaḥ ||
